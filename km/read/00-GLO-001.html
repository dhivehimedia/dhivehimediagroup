<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>ލަފުޒުތަކުގެ މާނަ 1</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />
<link rel="stylesheet" href="https://cdnjs.cloudflare.com/ajax/libs/font-awesome/4.7.0/css/font-awesome.min.css">

<script type="text/javascript">

$(document).ready(function() {
});

// Chapters
var chapters = [ { start: 1, end: 1 }];
var hasIntro = false;
var baseRef  = "00-GLO-";


</script>
</head>

<body class="browser" dir="ltr" lang="dv">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='../../' title='Home'>&nbsp;&nbsp;<i class="fa fa-home"></i>&nbsp;&nbsp;</a></span>
  <span class="button"><a href='61-2PE-000.html' title='Previous Book'>&nbsp;&nbsp;<b><i class="fa fa-fast-forward"></i></b>&nbsp;&nbsp;</a></a></span>
  <span class="button"><a href='61-2PE-003.html' title='Previous Chapter'>&nbsp;&nbsp;<i class="fa fa-step-forward"></i>&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;ލަފުޒުތަކުގެ މާނަ&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;1&nbsp;&nbsp;</a></span>
  <span class="button"><a href='' title='Next Chapter'>&nbsp;&nbsp;<i class="fa fa-step-backward"></i>&nbsp;&nbsp;</a></span>
  <span class="button"><a href='' title='Next Book'>&nbsp;<i class="fa fa-fast-backward"></i>&nbsp;</a></span>
</div>
</div>

<div id="content">

<div class="mt"><span class="mt">ބައެއް ލަފުޒުތަކުގެ މާނަ</span></div>
<div class="b"></div>
<div class="b"></div>
<div class="p">މިފޮތުގައި އެކުލެވިގެންވާ ފެންނަން ހުރި ބައެއް ލަފުޒުތައް ކިޔުންތެރިންނަށް އުނދަގޫ ވެދާނެތީ، ތިރީގައި މިވަނީ އެ ލަފުޒުތަކާއި އޭގެ މާނަ ދޭހަކޮށްދީފައެވެ.</div>
<div class="b">&nbsp;</div>
<div class="b">&nbsp;</div>
<div class="p"><span class="k">ހަނުއްކާހުގެ ޢީދު</span> ހަނުއްކާ ޢީދަކީ އެންޓިއޯޗަސް ރަސްގެފާނުގެ އަތްދަށުން ޖެރޫސަލަމް މިންޖުވުމުގެ މުނާސަބާގައި 8 ދުވަސްވަންދެން ފާހަގަ ކުރެވޭ ޢީދެކެވެ. އެންޓިއޯޗަސް ރަސްގެފާނު ބައިތުލް މަޤްދިސް ފުނޑުފުނޑު ކޮށްފައި ވަނިކޮށް މިތަން ސާފުތާހިރު ކުރެވުނީ އީސާގެފާނު ވަޑައިގަތުމުގެ 164‏-165 އަހަރުގެ ކުރީގައެވެ. މިޢީދު ފާހަގަ ކުރެވެނީ ޑިސެމްބަރ މަހުގެ ތެރޭގައެވެ.</div>
<div class="p"><span class="k">ހެރޮދު</span> ހެރޮދު އަކީ ބަނީއިސްރާއީލުންގެ ހިސާބެއްކަމުގައި ވީ ގަލީލީ އާއި ޕެރެއާ ސަރަހައްދުގެ މައްޗަށް ރަސްކަންކުރި ރަސްކަލެކެވެ. މިރަސްކަން އޭނާއަށް ލިބުނީ އޭނާގެ ބައްޕާގެ ފަރާތުންނެވެ. އޭނާގެ ބައްޕާގެ ނަމަކީ ވެސް ހެރޮދުއެވެ. އޭނާގެ ބައްޕައަކީ ޖުދެއާގެ މައްޗަށް ރަސްކަންކުރި ރަސްކަލެކެވެ. ހެރޮދުގެ ރަސްކަމުގެ ޒަމާނުގައި ވެސް ބަނީއިސްރާއީލު އޮތީ ރޯމުގެ ސަރުކާރުގެ އަތްދަށުގައެވެ. މިރަސްރަސްކަލުންގެ ބާރާއި އަމުރު ފަލަސްތީނުގެ ސަރަހައްދުގެ މައްޗަށް ހިންގި ނަމަވެސް އެމީހުން ކަންތައް ކުރަންޖެހެނީ ރޯމު ސަރުކާރުން އަންގާގޮތުގެ މަތިންނެވެ.</div>
<div class="p"><span class="k">ހެރޮދު އަގުރިޕާ</span> މިއީ އީސާގެފާނުގެ ޒަމާނުގައި އުޅުނު ހެރޮދު ރަސްގެފާނުގެ ކާފަ ދަރިކަލުންނެވެ.</div>
<div class="p"><span class="k">ހާރޫނުގެފާނު</span> ބަނީއިސްރާއީލުގެ މުޅި ތާރީހުގައި ވެސް އެންމެ ފުރަތަމަ އުއްތަމަ އިމާމަކީ ހާރޫނުގެފާނުއެވެ. ހާރޫނުގެފާނަކީ މޫސާގެފާނުގެ ބޭބޭފުޅެވެ. ބަނީއިސްރާއީލުގެ ހުރިހާ އިމާމުން ވެސް މަޝްހޫރުވެފައި ވަނީ ”ހާރޫނުގެފާނުގެ ދަރިން“ މިފަދައިންނެވެ. ޔަޙުޔާގެފާނުގެ މަންމާފުޅު އެލިޒަބަތު އާއި އެކަލޭގެފާނުގެ ބައްޕާފުޅު ޒަކަރިއްޔާ އަކީ ވެސް ހާރޫނުގެފާނުގެ ދަރިކޮޅުގެ މީހުންނެވެ.</div>
<div class="p"><span class="k">ހާބީލް</span> އާދަމްގެފާނާއި ހައްވާގެފާނުގެ ދަރިކަލެކެވެ. އޭނާގެ މައްޗަށް މާތްރަސްކަލާނގެ ރުހިވޮޑިގެންވިއެވެ. އަދި އޭނާ މާތްރަސްކަލާނގެ ކިބަފުޅަށް ހުށައެޅި ޤުރުބާންތަކާއި މެދު ވެސް އެކަލާނގެ ރުހިވޮޑިގެންވިއެވެ. އޭނާގެ ބޭބެ ޤާއިން އޭނާގެ މައްޗަށް ވަރަށްބޮޑަށް ހަސަދަވެރިވެ އޭނާ މަރާލިއެވެ. އެއީ އިންސާނުންގެ މެދުގައި އެންމެފުރަތަމަ ކުރެވުނު ކުށެވެ.</div>
<div class="p"><span class="k">ހިޔާވަހި ހަދާ ޢީދު</span> މިއީ ހަތްދުވަސް ވަންދެން ފާހަގަ ކުރެވޭ ބަނީއިސްރާއީލު މީހުންގެ ވަރަށް މުހިންމު މުނާސަބަތެކެވެ. މި މުނާސަބަތު ފާހަގަ ކުރަނީ މާތްރަސްކަލާނގެ ބަނީއިސްރާއީލު މީހުންގެ ކާބަފައިންނަށް ރަޙުމަތްލައްވާ ކަންޢާނުގެ ހަނަފަސް ބިމުގެ ތެރޭ އެމީހުންނަށް މަގުދެއްކެވިކަމުގެ ޒިކުރާ ފާޅުކުރުމަށެވެ. މި މުނާސަބަތަށް ހިޔާވަހި ހަދާ ޢީދޭ ކިޔެނީ މިމުނާސަބަތު ފާހަގަކުރާ ހަތްދުވަހު އެމީހުން އުޅެނީ ވަގުތީ ހިޔާވަހިތަކެއް ނުވަތަ ފޭލިގެފަދަ ތަނެއް ހަދާ އެތާނގައެވެ.</div>
<div class="p"><span class="k">ހެޔޮޚަބަރުފުޅު</span> މިބަސް އައިސްފައި ވަނީ ގްރީކު ބަހުން ”އެވަންޖެލް“ އެވެ. މިއީ އަރަބި ބަހުން ”އިންޖީލް“ އެވެ. މިބަސްފުޅުން އިޝާރާތް ކޮށްދެނީ ދެކަމެކެވެ. އެއީ އީސާގެފާނު ކުރެއްވި ކަންތަކާއި ވިދާޅުވި ބަސްފުޅުތަކެވެ. މިތަރުޖަމާގައި އަޅުގަނޑުމެން މިބަސްފުޅަށް ބޭނުން ކުރަނީ ”އިންޖީލު“ މިބަހެވެ.</div>
<div class="p">ދެވަނަ ކަމަށް ”އެވަންޖެލް“ މިބަސްފުޅުން އިޝާރާތް ކޮށްދެނީ އީސާގެފާނު މެދުވެރިވެވަޑައިގެން އަޅުގަނޑުމެން ނަރަކައިގެ އަޒާބުން ސަލާމަތްކޮށްދެއްވައި، ނިމުންނުވާ ޙަޔާތެއް ހޯއްދަވާ ދެއްވާ ޚަބަރުފުޅަށެވެ. އަދި އެކަލޭގެފާނު އަޅުގަނޑުމެންގެ ފާފަތަކަށްޓަކައި އަވަހާރަވުމަށް ފަހު އަލުން ދިރިވަޑައިގަތް ކަންތަކަށެވެ. މިކަންތަކަށް އަޅުގަނޑުމެން މިކިޔަނީ ”ހެޔޮޚަބަރުފުޅު“ މިހެންނެވެ. އަޅުގަނޑުމެންނަށް ނިމުންނުވާ ޙަޔާތެއް މިލިބެނީ އަޅުގަނޑުމެންގެ ފާފަތަކުން ތައުބާވެ އީސާގެފާނަށް އީމާންވުމުންނެވެ. ތައުބާވުމޭ މިބުނެވެނީ މާތްކަލާނގެއާ އަދި މީސްތަކުންނާ މެދު ކުރެވުނު ނުބައިކަންތަކާ މެދު ހިތާމަކޮށް އެކަންތައް އަލުން ނުކުރުމަށް އިޚުލާސްތެރިކަމާއެކު ގަސްތުކޮށް އެކަންތަކުން އެއްކިބާވެ އީސާގެފާނަށް ކިޔަމަންތެރިކަމާއެކު ދިރިއުޅެމުން ގެންދިއުމެވެ. މާތްކަލާނގެ މާތްރޫހުފުޅުގެ މަދަދާއެކު ގައެވެ. ”ނިމުންނުވާ ޙަޔާތް“ ބައްލަވާ.</div>
<div class="p"><span class="k">ހޯޖާ</span> މިއީ ޖިންސީގުނަވަން ބުރިކުރެވިފައިވާ ފިރިހެނުންނެވެ. އާދަވެގެން މިފަދަ މީހުންނަކީ މަތީ ވަޒީރުންނާއި ރަސްރަސްކަލުންގެ ގަނޑުވަރުތަކުގެ ޚާދިމުންނެވެ. މިފަދަ މީހުންނަށް ރަސްރަސްކަލުންނާ ރަނިރަނިކަނބަލުން ވަރަށްބޮޑަށް އިތުބާރުކޮށް އުޅުނެވެ.</div>
<div class="p"><span class="k">ނީނަވާ</span> ރަށެއްގެ ނަމެކެވެ. ”ޔޫނުސްގެފާނު“ ބައްލަވާ.</div>
<div class="p"><span class="k">ނަރަކަ</span> ނަރަކައަކީ ޤިޔާމަތް ވުމަށް ފަހު އެންމެންނާއި މެދު ހިސާބު ބެއްލެވުމަށް ފަހު މާތްރަސްކަލާނގެ ރުއްސެވުން ލިބިގެންނުވާ މަގުން އުޅުނު މީހުންނަށް ޖަޒާ ލިބުމަށް ފޮނުވޭނެ ތަނެވެ. އެތަނަށް ފޮނުވޭ މީހުން މާތްރަސްކަލާނގެ އާއި އަބަދުގެ އަބަދަށް ވަކިވުމުގެ ހިތާމަ ކުރަން ޖެހޭނެއެވެ. އެކަލާނގެ ކިބަފުޅުން ލިބެން ވާ އެއް ވެސް ރަޙުމަތަކާއި ނުލާ އެބައިމީހުން ނިމުންނުވާ ދުނިޔެ އެތާގައި ވޭނާއި ކެކުޅުމާއި އެކު ހޭދަކުރަން ޖެހޭނެއެވެ. އެތާގައި އިންސާނުންގެ އެންމެބޮޑު އަދާވަތްތެރިޔާ އިބިލީސް ނުވަތަ ޝައިތާނާ ވެސް ވާނެއެވެ.</div>
<div class="p"><span class="k">ނިމުންނުވާ ޙަޔާތް</span> ނިމުންނުވާ ޙަޔާތް ނޫނީ ނިމުންނުވާ ދިރިހުރުން މި ދެ ޢިބާރާތުގެ މުރާދަކީ އީސާގެފާނަކީ މުޅި ދުނިޔޭގެ މީސްތަކުން ދިންނެވުމަށްޓަކާ ފޮނުއްވުނު އަލްމަސީޙު ކަން ގަބޫލު ކުރާ މީސްތަކުން މަރުވުމަށް ފަހު ސުވަރުގޭގައި މާތްރަސްކަލާނގެ ޙަޟްރަތުގައި ހޭދަ ކުރާނޭ އުފާވެރި ޙަޔާތެވެ. އަދި ނިމުންނުވާ ޙަޔާތް ލިބިފައިވާ މީހުންނަށް މިދުނިޔޭގައި އެމީހުން ދިރި އުޅޭ ހާ ހިނދަކު މާތްރަސްކަލާނގެ ކިބަފުޅުން އެހީތެރިވެ ވޮޑިގެންނެވުން ލިބި، އަދި އެކަލާނގެއާއި އެބައިމީހުންނާއި ދެމެދު އޮންނާނީ ގާތްފުރިހަމަ ގުޅުމެއް ކަމުން އެމީހުންނަށް ޚާއްސަ ހިތްހަމަޖެހުމެއް ލިބެއެވެ. މި ޙަޔާތް ފެށެނީ ތައުބާވެ އީސާގެފާނަށް އީމާން ވީއްސުރެންނެވެ. އަދި އެބައިމީހުންގެ ކިބައިގައިވާ މާތްރަސްކަލާނގެ ރުހިވޮޑިގެންވާ ފަދަ ސިފަތައް އެމީހުންގެ އަމަލާއި ބަހުން ވެސް ފާޅުވެ އެނގޭނެއެވެ.</div>
<div class="p"><span class="k">ނަޢުމާނު</span> ނަޢުމާނަކީ އޭނާ އުޅުނު ޒަމާނުގެ ސޫރިޔާގެ ސިފައިންގެ މަތީ ކޮމާންޑަރެކެވެ. އޭނާއަށް ޖިޒާމު ބަލި ޖެހުނެވެ. އަދި އޭނާ ރަސޫލުބޭކަލެއް ކަމުގައި ވީ އަލިޔަޝަޢުގެފާނުގެ އަރިހަށް އޭނާގެ ބަލިން ފަސޭހަވުމަށް އެދި ދިޔައެވެ. އަލިޔަޝަޢުގެފާނު އޭނާއަށް ޖެހިފައިވީ ޖިޒާމު ބަލިން ފަސޭހަކޮށް ރަނގަޅުކޮށް ދެއްވިއެވެ. އެދުވަހަށް ފަހު ނަޢުމާނު މާތްރަސްކަލާނގެ ކިބަފުޅަށް އީމާންވެ އެކަލާނގެ ކިބަފުޅަށް އަޅުކަން ކުރިއެވެ. އޭގެކުރިން އޭނާއަކީ އެހެން ސޫރިޔާގެ މީސްތަކުން ފަދައިން ދޮގު ކަލާނގެތަކަށް އަޅުކަން ކުރި މީހެކެވެ.</div>
<div class="p"><span class="k">ނިޢުމަތްފުޅު</span> މިއީ މާތްރަސްކަލާނގެ ހަދިޔާއެއްގެ ގޮތުގައި އެއް ވެސް އެމީހަކު ކުރި ކަމަކާނުލައި އަދި ވަކި ސަބަބެއް ނެތި އެކަލާނގެ ފަޟުލުވަންތަ ކަމުން ދެއްވާ ހަދިޔާފުޅެވެ.</div>
<div class="p"><span class="k">ރޯމުސަރުކާރުގެ ރައްޔިތެއް</span> ރޯމުސަރުކާރުގެ ރައްޔިތެއް ކަމުގައި ވުމަކީ ވަރަށް ބޮޑު ފައިދާ އާއި އިސްކަން ލިބޭ ކަމެކެވެ. އެއީ ރޯމުގެ ސަރުކާރުގެ ދަށުގައިވާ ހުރިހާ ސަރަހައްދުގެ ޤައުމުތަކުގެ ތެރެއިން ވެސް ރޯމުސަރުކާރުގެ ރައްޔިތަކަށް ވުމުގެ ނަސީބު ލިބިފައި ވަނީ ވަރަށް މަދު މީހަކަށެވެ. ރޯމުސަރުކާރުގެ ރައްޔިތަކާއި މެދު ހެއްކާއި ދަލީލުގެ މައްޗަށް ޝަރީއަތް ކޮށްބަލާ ހެދުމަށް ފަހު ނޫނީ އެއް ވެސް އަދަބެއް ދިނުމަކީ މަނާކަމެކެވެ.</div>
<div class="p"><span class="k">ރަސޫލުބޭކަލުން</span> ރަސޫލުންނަކީ މާތްރަސްކަލާނގެ ދެއްވާ ޚަބަރަކާއިގެން މީސްތަކުންގެ ކާރިއަށް އަންނަ މީހާއެވެ. އަރަބި ބަހުން މިލަފުޒުގެ މާނައަކީ ޚަބަރު ގެނެސްދޭ މީހާއެވެ. ބަނީއިސްރާއީލުންގެ ތާރީޚުގައި ވަރަށް ގިނަ މުހިންމު ރަސޫލުބޭކަލުންނެއް ހިމެނެއެވެ. އަދި މިއިން ކޮންމެ ރަސޫލުބޭކަލަކު ވެސް މީސްތަކުންނަށް ދެއްވެވީ މާތްރަސްކަލާނގެ ކިބަފުޅާއި މެދު އެއް ޚަބަރު ފުޅުތަކެކެވެ. މިއިން އެއް ވެސް ރަސޫލުބޭކަލަކު އާދީނަކަށް އުޅުމަކަށް މީސްތަކުންނަކަށް ނާންގަވައެވެ. އަދި މި ރަސޫލުބޭކަލުން މާތްރަސްކަލާނގެ ދެއްވި ޚަބަރުފުޅުތަކާއިގެން ވަޑައިގެންނެވީ ތާރީހުގެ އެކި އެކި ދުވަސްވަރު ކަމުގައި ވިޔަސް އެއްރަސޫލުބޭކަލަކަށް ފަހު އަނެއް ރަސޫލުބޭކަލެއްގެ ބަސްފުޅުތައް ބާތިލުވެ އުވިގެނެއް ވެސް ނުދެއެވެ. އެބޭކަލުންގެ ބަސްފުޅުތަކަކީ ހަމަ އެއްބަސްފުޅެކެވެ. އެއީ މާތްރަސްކަލާނގެ ބަސްފުޅުތަކެވެ.</div>
<div class="p"><span class="k">ބަނީއިސްރާއީލުގެ ދީނީކޯޓު</span> އީސާގެފާނުގެ ޒަމާނުގައި ބަނީއިސްރާއީލު ވީ ރޯމުސަރުކާރުގެ އަތްދަށުގައެވެ. ނަމަވެސް ބަނީއިސްރާއީލު މީހުންގެ އަމިއްލަ ޝަރީއަތްތަށް ކުރުމަށް ވާ ޚާއްސަ ދީނީކޯޓެއް ވިއެވެ. އެކޯޓުގައި ހިމެނެނީ 71 މެމްބަރުންނެވެ. އޭގެ ތެރޭގައި ހިމެނެނީ އިމާމުންނާއި، ދީނުގެބޮޑުންނާއި، އެދުރުންނާއި އަދި އުއްތަމަ އިމާމެވެ. ރޯމުސަރުކާރުން މިކޯޓަށް ބަނީއިސްރާއީލު މީހުންގެ މައްޗަށް ބާރުހިންގުމަށް ވަރަށް ބޮޑަށް ވެސް ދޫދީފައިވިއެވެ. ނަމަވެސް މިކޯޓުން މީހުންގެ މައްޗަށް މަރުގެ ޙުކުމް ކުރުމުގެ ހުއްދައެއް ނޯވެއެވެ.</div>
<div class="p"><span class="k">ބޯރޮށި</span> މިއީ ބަނީއިސްރާއީލު މީހުން ކެއުމަށް ބޭނުންކުރާ ނާނުފަދަ ބޯރޮއްޓެކެވެ. އޭގެ އެއްރޮށި ބައިބައިކޮށް ކެއުމުގެ ތެރޭގައި އެއްމެންނަށް އެބަހާލެވެއެވެ.</div>
<div class="p"><span class="k">ބައިތުލް މަޤްދިސް</span> މިއީ ޖެރޫސަލަމުގައި ހުރި ބަނީއިސްރާއީލުންގެ މުހިންމު ހަރަމްފުޅެވެ. މިހަރަމްފުޅުބައި ކުރެވިފައި ވަނީ ހަތަރު ބަޔަކަށެވެ. އެންމެ ބޭރަށް އޮންނަ ބަޔަކީ އެންމެންނަށް ވަނުމަށް ހުއްދަ އޮންނަ ބަޔެވެ. މިބަޔަށް ބަނީއިސްރާއީލު މީހުން ފިޔަވާ އެހެން މީހުންނަށް ވެސް ވަނުން ހުއްދައެވެ. އެއާއި ޖެހިގެން އެތެރެއަށް އޮންނަ ބަޔަކީ ޚާއްސަކޮށް އަންހެނުން އަޅުކަން ކުރުމަށް އޮންނަބަޔެވެ. ދެން އެއާ ޖެހިގެން އެތެރެއަށް އޮންނަ ބަޔަކީ ފިރިހެނުންގެ ބަޔެވެ. ދެން އޭގެ އެތެރެއަށް އޮންނަ ބަޔަކީ އިމާމުންގެ ބަޔެވެ. މިހަތަރު ބައިގެ މެދުގައި ވަނީ ހަރަމް ފުޅުގެ އެންމެ މާތް ތަނެވެ. އެތަނަށް ވަނުން ހުއްދަ އޮންނަނީ ހަމައެކަނި އުއްތަމަ އިމާމަށެވެ. އެއީ ވެސް އަހަރަކު އެއްފަހަރު ޚާއްސަ އަޅުކަމެއް ކުރުމަށްޓަކައެވެ.</div>
<div class="p"><span class="k">ބައިތުލަޙަމް</span> މިއީ ޖުދެއާ ކަރައިގެ ޖެރޫސަލަމް އާއި ކައިރީގައިވާ ކުޑަ ރަށެކެވެ. މިރަށް މަޟްހޫރުވެފައި ވަނީ ދާއޫދުގެފާނު އުފަންވި ރަށް ކަމުގައެވެ. ވަރަށް ކުރީ ޒަމާނުއްސުރެން، ނަބީބޭކަލަކު މެދުވެރި ކުރައްވައި، މީސްތަކުން ދިންނެވުމަށް އެކަލާނގެ ފޮނުއްވާ މަސީޙާ މިރަށުގައި ރައްކައު ވާނެ ކަމުގެ ޚަބަރު ދެއްވާފައި ވެ އެވެ. މިއީ އީސާ އަލްމަސީޙު އުފަންވެ ވަޑައިގަތް ރަށެވެ.</div>
<div class="p"><span class="k">ނަބީ</span> މާތްރަސްކަލާނގެ ވަޙީ ބަސްފުޅު ހާމަކޮށްދޭ މީހެއް.</div>
<div class="p"><span class="k">ކަންޢާނު</span> މިއީ މާތްރަސްކަލާނގެ ބަނީއިސްރާއީލު މީހުންނަށް ދެއްވުމަށް ވަޢުދުފުޅުކުރެއްވި ސަރަހައްދަށް ކިޔޭނަމެވެ. މިއީ ގާތްގަޑަކަށް މެދުތެރޭ ކަނޑާ އުރުދުން ކޯރާއި ދޭތެރޭގައިވާ ސަރަހައްދެވެ.</div>
<div class="p"><span class="k">ކައިސަރު</span> ކައިސަރު މިނަމަކީ ރޯމުގެ ރައްޔިތުންގެ ވެރިޔަކަށް ހުންނަ ރަސްގެފާނަށް ކިޔާނަމެކެވެ. ރޯމުގެ މީހުން ވަރަށް ގިނަ ޤައުމުތައް ފަތަޙަ ކުރިއެވެ. އޭގެ ތެރޭގައި ބަނީ އިސްރާއީލުގެ ޤައުމުތައް ވެސް ހިމެނެއެވެ. ކައިސަރަކީ އެ އެންމެންގެ ވެރިޔާއެވެ. ރޯމުގެ މީހުންގެ މައްޗަށް ވެރިކަން ކުރާ ކޮންމެ ރަސްކަލަކަށް ކިޔަނީ ކައިސަރު އެވެ.</div>
<div class="p"><span class="k">ކައިސަރު އައުގުސްތު</span> މިއީ ރޯމުގެ ރަސްރަސްކަލުންގެ ތެރެއިން ހިމެނުނު އެންމެ މުހިންމު ރަސްގެފާނެވެ. އޭނާގެ ރަސްކަން މެދުތެރޭ ކަނޑު (މެޑިޓެރޭނިއަން ސީ) ގެ އެއްކޮޅުން އަނެއްކޮޅަށް ފެތުރިފައިވިއެވެ. އީސާގެފާނު މިދުނިޔޭގައި އުޅުއްވި އިރު މުޅި ފަލަސްތީނުގެ ސަރަހައްދު ވެސް ވީ ރޯމުގެ ސަރުކާރުގެ އަތްދަށުގައެވެ. ރޯމުގެ ސަރުކާރުން ހިފައިފައިވާ ހުރިހާ ޤައުމެއްގެ ވެސް އެންމެ މުހިންމު ރަށްރަށުގައާއި އަދި ހިސާބުތަކުގައި ރޯމުގެ ސިފައިންގެ މަރުކަޒުތައް ހަދާފައިވިއެވެ.</div>
<div class="p"><span class="k">ކައިސަރިޔާ</span> ކައިސަރިޔާ އަކީ ޖުދިޔާގެ ސަރަހައްދުގައި ވީ ރޯމުސަރުކާރުގެ ވެރިރަށެވެ. ބަނީއިސްރާއީލުގައި ރޯމުސަރުކާރުގެ ވެރިރަށަކީ ޖެރޫސަލަމަށެވެ.</div>
<div class="p"><span class="k">އާ ބަނީއިސްރާއީލު މީހުން</span> މިއީ ދުނިޔޭގެ އެކި ޤައުމުތަކުގެ މީހުންނާއި އަދި އެކިތަފާތު ދީންތަކުގެ މީހުންގެ ތެރެއިން މަތިވެރި މާތްރަސްކަލާނގެ ކިބަފުޅަށް އީމާންވެ މޫސާގެފާނު މެދުވެރިކޮށް އެކަލާނގެ ދެއްވި ދިހަ އަމުރުފުޅަށް ކިޔަމަންވެ އުޅޭ މީހުންނެވެ. މި މީހުންގެ ތެރެއިން ހުރިހާ ފިރިހެނުން އާ ބަނީއިސްރާއީލު މީހުންނަށް ވުމަށްޓަކާ ވަނީ ޙިތާނު ވެސް ކުރެވިފައެވެ.</div>
<div class="p"><span class="k">އިންސާނާގެ ދަރިކަލުން</span> މިއީ އީސާގެފާނުގެ ލަޤަބުފުޅުތަކުގެ ތެރެއިން ހިމެނޭ އެއް ލަޤަބުފުޅެވެ. އެތައް އެތައް ރަސޫލުބޭކަލުންނާއި ނަބީބޭކަލުންނެއް އަންގަވާފައިވާ ގޮތުގައި މާތްރަސްކަލާނގެ މިދުނިޔޭގެ އެންމެ ފަހު ދުވަސްވަރު ”އިންސާނާގެ ދަރިކަލުން“ މި ލަޤަބުން ނަން ދެވިފައިވާ ޚާއްސަ ބޭކަލަކު ފޮނުއްވާނެ އެވެ. މިއީ މާތްރަސްކަލާނގެ ބާރުފުޅުން ބާރު ލިބިވަޑައިގެން ވާނެ ބޭކަލެކެވެ. މި ބޭކަލާ ވަޑައިގެން އިންސާނުންގެ ހިތްތަކުން ޝައިޠާނާގެ ރަސްކަން ނެތި ކޮށްލައްވައި، މާތްރަސްކަލާނގެ ރަސްކަންފުޅު ގާއިމު ކުރައްވާނެ އެވެ. އީސާގެފާނު އަލުން އެނބުރި ދުނިޔޭގެ މައްޗަށް ވެރިކަންކުރެއްވުމަށް ވަޑައިގަންނަވާނީ ދުނިޔެ ޤިޔާމަތް ވުމާއި ގާތްވުމުންނެވެ. އެދުވަހު ދުނިޔޭގައިވާ އެންމެހާ މީސްތަކުން އީސާގެފާނަކީ މާތްސާހިބާ ކަމުގައި ބުނެ ގަބޫލުކޮށް، އެކަލޭގެފާނަށް ޙަމްދު ސަނާކިއުމަށް އެބައިމީހުންގެ ކަކޫމައްޗަށް ތިރިވާނެއެވެ.</div>
<div class="p"><span class="k">އިބިލީސް</span> އިބިލީސް ނުވަތަ ޝައިތާނާ އަކީ ރޫޙާނީ އެއްޗެކެވެ. ޝައިތާނާގެ މާނައަކީ އަދާވަތްތެރިޔާއެވެ. އަދި އެއީ ޖިންނީންނާއި އަދި އެހެނިހެން ވެސް ނުބައިވެގެންވާ ރޫޙާނީ ބާރުތަކުގެ މައްޗަށް އަމުރު ހިންގާ ފަރާތް ވެސް މެއެވެ. އިބިލީހުގެ މަގްސަދަކީ އާދަމުގެ ދަރިން މާތްރަސްކަލާނގެއާއި ދުރުހެލިކޮށް ދެކޮޅުވެރި ކުރުވުމެވެ. އިބިލީސް ނުވަތަ ޝައިތާނާއަކީ މިދުނިޔޭގެ އެންމެންގެ މައްޗަށް ހުރި އެންމެ ބޮޑު އަދި އެންމެ ނުރައްކާތެރި އަދާވާތްތެރިޔާއެވެ. އަހަރެމެން ކުރާ ފާފަތަކުގެ ސަބަބުން އަހަރެމެން މާތްރަސްކަލާނގެ ކިބަފުޅާއި ދުރުވެ ހަލާކުގެ ތެރެއަށް ވެއްޓެއެވެ. އަދި އަހަރެމެން ފާފަކުރުމުގެ ސަބަބުން މި ނުރައްކާތެރި ރޫހާނީ ބާރު އިބިލީސް ނުވަތަ ޝައިތާނާ އަހަރެމެންގެ މައްޗަށް ވެރިކަން ހިންގައެވެ.</div>
<div class="p"><span class="k">އިމާމުން</span> އިމާމުންނަކީ ބައިތުލް މަޤްދިސްގެ ޚަރަމްފުޅުގައި ޚިދުމަތް ކުރާ މީހުންނެވެ. ބައިތުލް މަޤްދިސްގެ ޚަރަމްފުޅުގައި ޚިދުމަތް ކުރާ އެތައް ބައިވަރު އިމާމުންނެއްވިއެވެ. އިމާމުން ބައިތުލް މަޤްދިސް ފިޔަވާ އެހެން އެއް ވެސް ދީނީ މަރުކަޒެއްގައި ޚިދުމަތެއް ނުކުރެއެވެ. އެމީހުންގެ ވަޒީފާގެ މަސައްކަތްތަކުގެ ތެރެއިން އެންމެ މުހިންމު އެއްކަމަކީ މާތްރަސްކަލާނގެ ކިބަފުޅަށް އަޅުކަމުގެ ގޮތުން ކުރެވޭ ޤުރުބާންތައް ގެނައުމުން އެއެއްޗެތި އަންދާ އަދި މީހުންނަށްޓަކާ ދުޢާކުރުމެވެ. ބަނީއިސްރާއީލުންގެ މެދުގައި އިމާމުންނަށް ވަރަށް އިޙުތިރާމް ކުރެވެއެވެ. އިމާމުންގެ ތެރޭގައި ތިން ދަރަޖައެއް ވެއެވެ. އެއީ އިމާމުންނާއި، ބޮޑުއިމާމުންނާއި އަދި އުއްތަމަ އިމާމެވެ. އިމާމުންނާއި ބޮޑުއިމާމުންގެ ހުރިހާ އެންމެންނަކީ ވެސް އުއްތަމަ އިމާމުގެ ދަށުން މަސައްކަތް ކުރާ ބައެކެވެ. އުއްތަމަ އިމާމަކީ ދީނީ ހުރިހާ ކަމެއްގައި ވެސް އެންމެ އިސްފަރާތެވެ.</div>
<div class="p"><span class="k">އަލްމަސީޙު</span> ޢިބްރާނީ ބަހުން މިލަފްޒުގެ މާނައަކީ މާތްރަސްކަލާނގެ ކަނޑަ އަޅުއްވާފައިވާ ނޫނީ ޚާއްސަ ކުރައްވާފައިވާ މީހާއެވެ. ގުރީކު ބަހުން އަލްމަސީޙުއަށް ކިޔެނީ ކުރިސްޓޮސް އެވެ. މާތްރަސްކަލާނގެ ދުނިޔެ ފެށުނީއްސުރެން ރަސޫލު ބޭކަލުން މެދުވެރި ކުރައްވާ އެކަލާނގެ އަލްމަސީޙު ފޮނުއްވާނެ ކަމުގައި މީސްތަކުންނަށް އަންގަވަމުން ގެންދެއްވި އެވެ. އެހެން ކަމުން މާތްރަސްކަލާނގެ ކިބަފުޅަށް އީމާންވީ މީސްތަކުން އަލްމަސީޙު އެނބުރި ދުނިޔެއަށް ވަޑައިގަތުމުގެ އިންތިޒާރުގައި ތިއްބެވެ. އަލްމަސީޙު އަކީ އެމީހުންގެ ރަށްތައް ރައްކާތެރި ކޮށްދީ އަދާވާތްތެރިންގެ ކިބައިން ސަލާމަތް ކޮށްދޭނެ ބޭކަލެއް ކަމުގައެވެ. އަދި އެ ބޭކަލަކީ ހަމަ އެކަނި ރަސޫލެއް ނޫން ކަމަށެވެ. އެ ބޭކަލަކު ވާނީ ރަސްކަލަކަށް ކަމަށް ވެސް މެއެވެ. މިއީ ބަނީއިސްރާއީލުންނަށް މާތްކަލާނގެ ކުރައްވާފައިވާ ވަޢުދުފުޅެއް ވީމައެވެ. ރަސޫލު ބޭކަލުން އަންގަވައިފައި ވަނީ އަލްމަސީޙު ވަޑައިގަންނަވާނީ މާތްރަސްކަލާނގެ ރަސްކަންފުޅު ގާއިމު ކުރެއްވުމަށްޓަކައި ކަމަށެވެ. އެކަލޭގެފާނު މީސްތަކުންގެ ބަލިތަކުން ފަސޭހަކުރައްވާ ފާފަވެރިކަމުން މިންޖުކޮށް ދިންނެވުމަށެވެ. އަދި އަލްމަސީޙުއަށް އަނިޔާ އާއި ވޭން ލިބިވަޑައިގެން އަވަހާރަވާނެ ކަމަށެވެ. ނަމަވެސް ތިންވަނައަށް ވާ ދުވަހު އެކަލޭގެފާނު އަލުން ދިރިވަޑައިގަންނަވާނެ ކަމަށެވެ. މީސްތަކުން އަލްމަސީޙު ގަބޫލުކޮށް އެކަލޭގެފާނުގެ ނަންފުޅުގަނެ ދުޢާކޮށް އެދުމުން މާތްރަސްކަލާނގެ އެމީސްތަކުންގެ ފާފަތައް ފުއްސަވާނެ ކަމަށެވެ. ރަސޫލު ބޭކަލުން އަލްމަސީޙުއާއި މެދު ބަޔާން ކުރެއްވި ހުރިހާ ކަމެއް އީސާގެފާނު މިދުނިޔެއަށް ވަޑައިގަތުމުން އެބޭކަލުން އެވިދާޅުވި ފަދައިން ހިނގާ ދިޔަ އެވެ. އެއީ އީސާގެފާނަކީ އެތައް ޒަމާނަކުންސުރެން އެރަސޫލުބޭކަލުން އެބޭކަލަކާއި މެދު އަންގަވަމުން ގެންދެވި އަލްމަސީޙުއެވެ.</div>
<div class="p"><span class="k">އިލްޔާސްގެފާނު</span> އެކަލޭގެފާނަކީ ބަނީއިސްރާއީލުގެ މީހުންގެ ގާތަށް ފޮނުއްވުނު ރަސޫލުބޭކަލުންގެ ތެރެއިން ވަރަށް މުހިންމު އެއްރަސޫލުބޭކަލެކެވެ. އެކަލޭގެފާނު މޫސާގެފާނު އެންގެވި ގޮތާއި އަމުރުފުޅުތައް ދެމެހެއްޓުމަށްޓަކާ ވަރަށްބޮޑަށް މަސައްކަތް ކުރެއްވިއެވެ. އަދި މީސްތަކުން އެހެނިހެން ކަލާނގެތަކަށް އަޅުކަން ކުރުން ހުއްޓުމަށް ވެސް އެކަލޭގެފާނު ގަދަ އަޅާ މަސައްކަތް ކުރެއްވިއެވެ. އެކަލޭގެފާނު އުޅުއްވި ޒަމާނުގައި ބަޢަލް އޭ ކިޔުނު ކަލާނގެއަށް އަޅުކަންކުރުން ވަނީ ބަނީއިސްރާއީލުގެ މައްޗަށް ފެތުރިފައެވެ. އިލްޔާސްގެފާނަށް މާތްރަސްކަލާނގެ ކިބަފުޅުން ލިބިވަޑައިގެންނެވި ބާރުފުޅާއި އަޒުމާއި އެކު އެކަލޭގެފާނު ރަސްރަސްކަލުންނާއި ވެސް ދެކޮޅުހެއްދެވިއެވެ. އެމީހުން މާތްރަސްކަލާނގެ އެންގެވި މަގުން ކަންތައް ނުކުރާތީ އާއި އަދި ރައްޔިތުންގެ މައްޗަށް ވެރިކަންކުރާ ޚުދުމުޚުތާރު އިންސާފެއް ނެތް ގޮތާއި މެދު އެކަލޭގެފާނު ދެކޮޅުހެއްދެވިއެވެ. އިލްޔާސްގެފާނު މިދުނިޔޭގައި އުޅުއްވީ އީސާގެފާނު ދުނިޔެއަށް ވަޑައިގަތުމުގެ ގާތްކަޑަކަށް އަށް ސަތޭކަ ވަރަކަށް އަހަރު ކުރިންނެވެ.</div>
<div class="p"><span class="k">އަލިޔަޝަޢުގެފާނު</span> މިކަލޭގެފާނަކީ ރަސޫލުބޭކަލުންގެ ތެރެއިން ބޭކަލެކެވެ. އެކަލޭގެފާނު އުޅުއްވީ ބަނީއިސްރާއީލުގައެވެ. އެކަލޭގެފާނަކީ ޚާއްސަ ވިސްނުންތެރިކަމެއް ލިބިވަޑައިގެންވީ ދުރުވިސްނޭ ބޭކަލަކުކަމުގައި ވިއެވެ. މާތްރަސްކަލާނގެ މުޢުޖިޒާތްތައް ދެއްކެވުގެ ބާރުފުޅު ވެސް އެކަލޭގެފާނަށް ދެއްވިއެވެ.</div>
<div class="p"><span class="k">އީސާގެފާނަށް އީމާންވާމީހުންގެ ޖަމާޢަތް</span> މިބަސް ބޭނުން ކުރެވެނީ ދެމާނައެއްގައެވެ. އެއްމާނައަކީ އީސާގެފާނަށް އީމާންވާ އެއްރަށެއްގައިވާ ނުވަތަ އެއްތަނެއްގައިވާ ބަޔަކަށް މުހާތަބުކޮށެވެ. އަނެއް މާނައަކީ ދުނިޔޭގައިވާ އެންމެހާ އީސާގެފާނަށް އީމާންވާ މީސްތަކުއްނެވެ.</div>
<div class="p"><span class="k">އަސްޙާބީން</span> އަރަބި ބަހުން މި ލަފުޒުގެ މާނައަކީ ދަސްކޮށްދެވިފައި ވާ ފަދައިން ކަންކުރާ މީހާ އެވެ. ނުވަތަ އަބަދުމެ އެކުގައިވާ މީހާއެވެ. ރަސޫލުބޭކަލުންނާއި ނަބީބޭކަލުންނަށް ތަބާވެ އެބޭކަލުން އަންގަވައި ދަސްފުޅު ކޮށްދެއްވާފައިވާ ފަދައިން ކަންކުރާ މީހުންނަށް ވެސް އަސްޙާބީންނޭ ކިޔެއެވެ. އަދި އެދުރަކުގެ ކިބައިން ކަންތައްތައް ދަސްކޮށް އެ ދަސް ކުރި ގޮތަށް ކަންތައް ކުރާ މީހުންނަށް ވެސް އަރަބި ބަހުން ”އަސްޙާބީ“ މިލަފުޒު ބައެއްފަހަރު ބޭނުން ކުރެއެވެ. އީސާގެފާނުގެ އެތައް ބައިވަރު އަސްޙާބީންނެއް ވިއެވެ. އެކަލޭގެފާނު އެންގެވި ބަސްފުޅުތައް އަޑުއަހާ އެބަސްފުޅުތައް ގަބޫލު ކުރި މީހުން ގެ ތެރޭގައި ފިރިހެނުންނާއި އަންހެނުން ހިމެނުނެވެ. އީސާގެފާނު ބާރަ މީހުން އެކަލޭގެފާނުގެ ޚާއްސަ އަސްޙާބީން ކަމުގައި އައްޔަން ކުރެއްވިއެވެ. އެކަލޭގެފާނު މީސްތަކުންގެ މެދުގައި މާތްރަސްކަލާނގެ އާއިމެދު ވާހަކަފުޅު ދައްކަވާ ދަސްކޮށްދެއްވަމުން ގެންދެވި އިރު އަބަދުމެ މިބާރަ އަސްޙާބީން އެކަލޭގެފާނުގެ އަރިހުގައި ވިއެވެ. އަދި މީގެ އިތުރުން ވެސް އެތައް ހާސް ބަޔަކު އީސާގެފާނަށް އީމާންވެ އެކަލޭގެފާނުގެ ބަސްފުޅުތައް ގަބޫލުކުރުމުގެ ސަބަބުން އެކަލޭގެފާނުގެ އަސްޙާބީން ކަމުގައި ވިއެވެ. ހަމަ އެފަދައިން މިއަދު ވެސް އީސާގެފާނުގެ ބަސްފުޅުތައް ގަބޫލުކޮށް އެބަސްފުޅުތަކާއި އެއްގޮތަށް އަމަލުކޮށް އެބަސްފުޅުތަކަށް އީމާންވާ ކޮންމެ މީހަކީ ވެސް އީސާގެފާނުގެ އަސްޙާބީއެއް ކަމުގައި ހިމެނޭނެ އެވެ. އަދި އެކަލޭގެފާނުގެ ކޮންމެ އަސްޙާބީއަކުމެ އެކަލޭގެފާނާއި ބެހޭ ހެޔޮޚަބަރުފުޅު އެހެން މީހުންނަށް އަންގައި ދޭން ޖެހޭނެއެވެ.</div>
<div class="p"><span class="k">އުޑަށް އުފުއްލެވުން</span> އީސާގެފާނު އަވަހާރަވުމަށް ފަހު އަލުން ދިރިވަޑައިގަތެވެ. އަދި އެއަށް ފަހު މާތްރަސްކަލާނގެ އެކަލޭގެފާނު އުޑަށް އުފުއްލެއްވިއެވެ. އެކަލޭގެފާނަށް އީމާންވީ އެތައް ބައެއްގެ ކުރިމަތީގައި އެކަލޭފާނު އުޑާދިމާއަށް މައްޗަށް އުފުއްލެވުނެވެ. އީސާގެފާނު ދުނިޔެ ޤިޔާމަތްވުމާއި ކައިރިވުމުން ދުނިޔެއަށް އެނބުރި ވަޑައިގަންނަވާނެއެވެ. އެދުވަހުން އެކަލޭގެފާނު މުޅި މިދުނިޔޭގެ މައްޗަށް ވެރިކަން ކުރައްވާނެއެވެ. އަދި ދުނިޔޭގައި އޭރުވާ ހާ ބަޔަކު އެކަލޭގެފާނަކީ މާތްރަސްކަލާނގެ ޚާއްސަ ކުރައްވާ ފޮނުއްވި އަލްމަސީޙު ކަމުގައި ގަބޫލުކުރާނެއެވެ. ދިންނެވުން ލިބޭނީ މިދުނިޔޭގައި އީސާގެފާނު ގަބޫލުކޮށް އެކަލޭގެފާނުގެ ބަސްފުޅުތައް އަހާ އެބަސްފުޅުތަކާއި އެއްގޮތަށް އަމަލު ކުރާ މީހުންނަށެވެ.</div>
<div class="p"><span class="k">ވަޙީ</span> ވަޙީ އަކީ މާތްރަސްކަލާނގެ މީސްތަކުންނަށް އަންގާދިނުމަށްޓަކާ މީހަކަށް އަންގަވާ ހާމަކުރައްވާ ބަސްފުޅެވެ. މިފަދަ ވަޙީ ބަސްފުޅު އެންގެނީ އެކަލާނގެ އެދިވޮޑިގެންވާގޮތް ހާމަކުރައްވާ އަދި ވެފައިވާ ކަންތަކާއި ވާން ހުރި ކަންތައް މީސްތަކުންނަށް ނުވަތަ މީހަކަށް އަންގާދިނުމަށެވެ. މާތްރަސްކަލާނގެ މިފަދައިން އަންގަވާ ބަސްފުޅުތައް ހާމަކޮށް އެހެންމީހުންނަށް އަންގާދޭ ކޮންމެ މީހަކީ ވެސް ވަޙީ ހާމަކޮށްދޭ މީހުންނެވެ.</div>
<div class="p"><span class="k">މިނިވަން ފިރިހެނުން</span> މިއީ ގުރީކު މީހުން އުޅުނު ތަންނަނުގައި ވީ ބަޔެކެވެ. އެމީހުންނަކީ އަޅުންގެ ގޮތުގައި ވަނިކޮށް މިނިވަން ކުރެވިފައިވީ މީހުންނެވެ.</div>
<div class="p"><span class="k">މާނަފުން ވާހަކަ</span> މާނަފުން ވާހަކައަކީ މީހުންނަށް ފަސޭހައިން އެއްޗެއް އަންގައި ދިނުމަށް ނުވަތަ އޮޅުން ފިލުވާ ދިނުމަށް ބޭނުން ކުރެވޭ މިސާލުބަހެއް ފަދަ ކުރު ވާހަކައެކެވެ. އީސާގެފާނު މީސްތަކުންނަށް މާތްރަސަކަލާނގެ ރަސްކަންފުޅާ މެދު އުނގަންނައި ދެއްވާ އަދި އެކަލޭގެފާނުގެ ބަސްފުޅުތަކުގެ މާނަ ހާމަކޮށްދެއްވުމަށްޓަކައި މިފަދަ މިސާލު ބަސްތައް ބޭނުންކުރައްވާ މާނަ ފުން ވާހަކަތައް ވިދާޅުވެ ދެއްވި އެވެ. އީސާގެފާނު މިފަދަ މާނަފުން ވާހަކަތައް މީސްތަކުންނަށް އުގަންނައި ދެއްވުމަށް ބޭނުންކުރެއްވީ މީސްތަކުން އެބަސްފުޅުތަކުގެ މައްޗަށް ބޮޑަށް ވިސްނާ އަދި އެފަދަ ވާހަކަތަކުގެ ސަބަބުން އެބަސްފުޅުތައް ހަނދާން ބެހެއްޓުމަށް އެހީތެރިވެދެއްވުމަށްޓަކައެވެ.</div>
<div class="p"><span class="k">މަންދޫބުން</span> އީސާގެފާނުގެ މަންދޫބުންނަކީ އެކަލޭގެފާނު ދުނިޔޭގައި އުޅުއްވި އިރު އެކަލޭގެފާނުގެ އަސްހާބީންގެ ތެރެއިން އައްޔަން ކުރައްވާ ހޮއްވެވި ބަޔެކެވެ. އެކަލޭގެފާނު އެމީހުން ހޮއްވެވީ އެކަލޭގެފާނުގެ ޚަބަރުފުޅާއިގެން މީސްތަކުންގެ ގާތަށް ދިއުމަށްޓަކައެވެ.</div>
<div class="p"><span class="k">މާތްރަސްކަލާނގެ ރަސްކަންފުޅު</span> މިބަސްފުޅުގައި ތިން މާނަ އެއްވެއެވެ. އޭގެތެރެއިން އެއް މަނައަކީ މީހެއްގެ ދިރިއުޅުމުގައި ހިނގަނީ މާތްރަސްކަލާނގެ ވެރިކަން ކަމަށް ވާ ނަމަ އެކަމުގެ ސަބަބުން އެމީހަކާއި މާތްރަސްކަލާނގެ އާއި ދެމެދުގައި ވާ ފުރިހަމަ ގުޅުމެވެ. އެފަދަ މީހެއްގެ ހިތާއި، ބަހާއި އަމަލުންވިޔަސް ކުރާ ހުރިހާކަމެއް ކުރާނީ މާތްރަސްކަލާނގެ އެދިވޮޑިގެންވާ ފަދައިންނެވެ. އަދި އެކަލާނގެ އެދިވޮޑިގެންވާ ގޮތަކީ ކޮބައިކަން އެމީހަކަށް އެއް ވެސް ޝައްކެއްނެތި އެނގޭނެއެވެ. މާތްރަސްކަލާނގެ ރަސްކަންފުޅު ފުރިހަމަ ގޮތުގައި ހިނގާނެ ދުވަހަކީ ޤިޔާމަތް ދުވަހެވެ. މިބަސްފުޅުގެ ދެވަނަ މާނައަކީ މާތްރަސްކަލާނގެ މިދުނިޔޭގެ މައްޗަށް ރަސްކަންކުރައްވާނެ ރަސްކަންފުޅާއި އެރަސްކަންފުޅު ހިނގާނެ ގޮތެވެ. އަދި މިބަސްފުޅުގެ ތިންވަނަ މަނައަކީ މީސްތަކުންނަށް މާތްރަސްކަލާނގެ އާއި މެދު އަންގައި ދިނުމާއި އަދި އެކަލާނގެ އެންގެވި ގޮތަށް ކަންތައްކުރުމެވެ.</div>
<div class="p"><span class="k">މާތްރަސްކަލާނގެ ފޭލިގެކޮޅު</span> މިއީ ބަނީއިސްރާއީލު މީހުން ހަނަފަސް ސަހަރާގެ ތެރޭގައި ވީއިރު މާތްރަސްކަލާނގެ ކިބަފުޅަށް އަޅުކަން ކުރުމަށް ހަދާފައިވީ އެއްތަނުން އަނެއްތަނަށް ގެންދެވޭ ފޭލިގެއެކެވެ. މިތަން ބައިކުރެވިފައި ވަނީ ދެބަޔަކަށެވެ. އެއީ މާތް ބަޔާ އެންމެ ޙުރުމަތްތެރި ބަޔެވެ. މާތްރަސްކަލާނގެ މޫސާގެފާނު މެދުވެރިކުރައްވާ އެންގެވި ދިހައަމުރުފުޅު ލިޔެވިގައިވާ ހިލަ ވާ ފޮށިކޮޅު ވަނީ އެންމެ ޙުރުމަތްތެރި ތާގައެވެ. ސުލައިމާނުގެފާނު ބައިތުލްމަގްދިސް ބިނާކުރައްވަން ދެން ބަނީއިސްރާއީލު މީހުން މާތްރަސްކަލާނގެ ކިބަފުޅަށް އަޅުކަންކުރީ މިފޭލިގޭގައެވެ.</div>
<div class="p"><span class="k">މާތްރަސްކަލާނގެ ދަރިކަލުން</span> މި ލަފުޒު މިއީ އީސާގެފާނުގެ ލަޤަބުފުޅުތަކުގެ ތެރެއިން އެއްލަޤަބުފުޅެވެ. މި ލަޤަބުފުޅަކީ އެއް ވެސް އިންސާނަކު އެކަލޭގެފާނަށް ދެއްވި ލަޤަބުފުޅެއް ނޫނެވެ. މާތްރަސްކަލާނގެ ޖިބުރީލުގެފާނު މެދުވެރި ކުރައްވައި އީސާގެފާނު އުފަންވެވަޑައިގަތުމުގެ ކުރިން މަރިޔަމްގެފާނަށް މިފަދައިން އަންގަވާފައިވެއެވެ. ”މަތިވެރި މާތްރަސްކަލާނގެ މާތްރޫޙުފުޅު ކަނބުލޭގެފާނުގެ އަރިހަށް ފޮނުއްވޭނެ. އެންމެމަތިވެރި ރަސްކަލާނގެ އަމުރުފުޅަށް އުފަންވާ މި މާތް ކަލޭގެފާނުގެ ލަޤަބުކަމުގައި ހިމެނޭނީ ’މާތްރަސްކަލާނގެ ދަރިކަލުން‘ މިލަޤަބުފުޅު.“</div>
<div class="p">އީސާގެފާނަކީ ހަމައެކަނި ރަސޫލުބޭކަލެއް ނޫނެވެ. އީސާގެފާނު ވަރަށް ގިނަ ފަހަރުމަތިން މާތްރަސްކަލާނގެ ކިބަފުޅާއި މެދު އަންގަވައި ދެއްވާ އުގަންނައި ދެއްވަމުން ގެންދެވި އިރު އެކަލާނގެ ކިބަފުޅަށް ބައްޕާފުޅޭ ވިދާޅުވެ މުޙާތަބު ކުރައްވާފައި ވެއެވެ. އެކަލޭގެފާނު މި ދުނިޔެއަށް ވަޑައިގެންނެވީ އުޑުގައިވޮޑިގެންވާ މަތިވެރި ބައްޕާފުޅު މާތްރަސްކަލާނގެ ސިފަފުޅުތައް ހާމަ ކޮށްދެއްވުމަށެވެ. އަދި އެކަލާނގެއާއި އަހަރެމެން އިންސާނުންނާއި ދެމެދު ފުރިހަމަ ގުޅުމެއް ބޭއްވޭނޭ ގޮތް އަންގަވައި ހާމަ ކޮށްދެއްވުމަށެވެ. އެކަލޭގެފާނުގެ ކިބަފުޅުގައި މާތްރަސްކަލާނގެ ޒާތުފުޅުގައި ވޮޑިގެންވާ އެންމެހާ ސިފަފުޅުތަކެއް ވެއެވެ. އެކަލޭގެފާނުގެ ކިބަފުޅުގައި މާތްރަސްކަލާނގެ ސިފަފުޅުތަކާއި ނުގުޅޭ އެއް ވެސް ސިފަފުޅެއް ނުވެއެވެ. އެކަލޭގެފާނުގެ ކިބަފުޅުގައި ވާ ހުރިހާ ސިފަފުޅުތަކަކީ މާތްރަސްކަލާނގެ ކިބަފުޅުގައިވާ ސިފަފުޅުތަކެވެ. އެގޮތުން އީސާގެފާނަށް މާތްރަސްކަލާނގެ ދަރިކަލުންގެ ލަޤަބު ދެއްވިފައިވެއެވެ.</div>
<div class="p">”މާތްރަސްކަލާނގެ ދަރިކަލުން“ މިލަޤަބުގެ އަނެއް މާނައަކީ މާތްރަސްކަލާނގެ ޚާއްސަ ކުރައްވައި ޚިޔާރު ކުރެއްވި ރަސްގެފާނުއެވެ. ނުވަތަ އަލްމަސީޙު އެވެ. އީސާގެފާނަކީ މި ރަސްގެފާނެވެ. އެކަމަކު އެކަލޭގެފާނުގެ ރަސްކަމަކީ ރޫޙާނީ ރަސްކަމެކެވެ. މާތްރަސްކަލާނގެ އެކަލާނގެ ދަރިކަލުން ކަމަށް ވަޙީ ކުރައްވަނީ އެކަލާނގެއާ އެކަލޭގެފާނާ ދެމެދުގައި އޮންނަ ގާތްކަން ރަމްޒު ކޮށް ދެއްވުމަށެވެ. އޭގެ މާނައަކީ އެކަލޭގެފާނަކީ އެކަލާނގެއަށް ދުންޔަވީ ގޮތުން ލިބިވޮޑިގެން ވާ ދަރިކަލެކޭ އެއް ނޫނެވެ.</div>
<div class="p"><span class="k">މާތްރޫޙުފުޅު</span> މާތްރޫޙުފުޅަކީ މާތްރަސްކަލާނގެ ރޫޙުފުޅެވެ. މިރޫޙުފުޅަކީ މާތްރަސްކަލާނގެ ޚާއްސަ ކުރައްވާ ފޮނުއްވި އަލްމަސީޙު ކަމުގައިވާ އީސާގެފާނު ގަބޫލުކުރާ މީހުންނަށް މާތްރަސްކަލާނގެ ދެއްވާ ހަދިޔާއެކެވެ. އެކަލޭގެފާނުގެ ބަސްފުޅުތަކުގެ އަޑުއަހާ އެބަސްފުޅުތަކަށް ކިޔަމަންވާ މީހުންނަށް މާތްރޫޙުފުގެ އެހީތެރިކަން ލިބޭނެއެވެ. އަދި އީސާގެފާނު މެދުވެރިކޮށް ދެއްވި ދިންނަވާނޭ މަގުން އުޅުމަށް ވެސް މާތްރޫޙުފުޅު މީސްތަކުންނަށް އެހީތެރިވެދެއްވާނެއެވެ. މާތްރޫޙުފުޅުގެ ސަބަބުން އެރޫޙުފުޅު އެމީހަކާއި އެކުގައިވާ މީހަކަށް ފާފައިން ދުރުވެގެން އުޅުމަށް ބާރުލިބޭނެއެވެ.</div>
<div class="p"><span class="k">މާތްސާހިބު އީސާގެފާނުގެ މަތިން ހަނދުމަކުރުމަށްޓަކާ ކާކެއުން</span> މިއީ އީސާގެފާނު އެކަލޭގެފާނުގެ ހަށިކޮޅު ޤުރުބާންކޮށް ލޭފޮދު އޮހޮރާ އިންސާނުންގެ، ފާފައިގެ ކައްފާރާއެއްގެ ގޮތުގައި މަރުވެ ދިޔަދިޔުން ހަނދުމަކުރުމަށްޓަކާ އެކަލޭގެފާނަށް އީމާންވާ މީހުން ކުރާކަމެކެވެ. އެމީހުން އެކަލޭގެފާނުގެ ހަށިކޮޅު ހަލާކުވެދިޔަކަން ހަނދުމަކުރުމަށްޓަކާ އެމީހުންގެ މެދުގައި ބޯރޮއްޓެއް ބައިބައިކޮށް ބަހާލާ އަދި އޮހޮރިދިޔަ އެކަލޭގެފާނުގެ ލޭފޮދުގެ މަތިން ހަނދާން ކުރުމަށްޓަކާ މޭބިސްކަދުރުގެ ދިޔަ ބޮއިހަދައެވެ.</div>
<div class="p"><span class="k">މަލާއިކަތުން</span> މަލާއިކަތުންނަކީ މާތްރަސްކަލާނގެ އަންގަވާ ކަންކަމާއިގެން ފޮނުއްވޭ އެކަލާނގެ އުފެއްދެވި ބޭކަލުންނެވެ. މިއީ އިންސާނުން ނޫން ނަމަވެސް ބައެއްފަހަރު އެބޭކަލުން އިންސާނުންގެ ސިފައިގައި ވަގުތީ ގޮތަކުން ތިއްބަވައެވެ. މާތްރަސްކަލާނގެ މަލާއިކަތުން މީހުންގެ ގާތަށް ފޮނުއްވައިގެން މީހުންނަށް އެހީވެ ދެއްވާ އަދި ބައެއް މުހިންމު ހާދިސާތަކުގެ ޚަބަރު ދެއްވަ އެވެ.</div>
<div class="p"><span class="k">މޫސާގެފާނު</span> މޫސާގެފާނަކީ މާތްރަސްކަލާނގެ އައްޔަނު ކުރެއްވި ބަނީއިސްރާއީލުންގެ މުހިންމު ވެރިޔާއެވެ. އެކަލޭފާނަށް މާތްރަސްކަލާނގެ އެންގެވީ މިޞްރުގައި އަޅުވެތިވެފައިވީ ބަނީއިސްރާއީލުގެ އެންމެ ހައި މީސްތަކުން އެ އަޅުވެތިކަމުން ސަލާމަތްކޮށް މިޞްރުން ބޭރަށްގެންދިޔުމަށެވެ. މޫސާގެފާނަކީ މާތްރަސްކަލާނގެ އެންގެވި ޤަވާއިދާއި ޤާނޫނުތައް މީސްތަކުންނަށް އަންގަވައިދެއްވި ރަސޫލުބޭކަލެއް ވެސް މެއެވެ. މާތްރަސްކަލާނގެ އެންގެވި އެންމެ ޚާއްސަ ދިހަ އަމުރުފުޅު އެކަލާނގެ މީސްތަކުންނަށް އެންގެވީ މޫސާގެފާނު މެދުވެރި ކުރައްވައެވެ.</div>
<div class="p"><span class="k">މަސީޙީން</span> މަސީޙީންނަކީ އީސާގެފާނީ އަލްމަސީޙު ކަމުގައި އަދި ދިންނެވުން ކަމުގައި ގަބޫލުކޮށް އެކަލޭގެފާނުގެ ދިރިއުޅުއްވުން މިސާލަކަށް ބަލާ އެކަލޭގެފާނުގެ ބަސްފުޅާ އެއްގޮތަށް ކަންކުރާ މީހުންނެވެ. އީސާގެފާނު އަންގަވަނީ މާތްރަސްކަލާނގެ ރަސްކަންފުޅު އެއީ ދުނިޔެވީ ރަސްކަމެއް ނޫނެވެ. އެއީ ރޫހާނީ ރަސްކަމެކެވެ. އެހެންކަމުން ސީދާ ލޮލަށް ފެންނަން ހުންނަ ދުނިޔެވީ ޤަވާއިދުތަކުގެ މައްޗަށް ބިނާކުރެވިފައިވާ ދީންތަކާ އެއްގޮތަށް ކަންކޮށް އެގޮތުން ދިންނެވުން ލިބި މާތްރަސްކަލާނގެ ރުއްސެވުން ލިބޭނެކަމަށް ނުދެކުމަށް އީސާގެފާނު ތަކުރާރުކޮށް ވިދާޅުވިއެވެ.</div>
<div class="p"><span class="k">ފަހަނަޅައި ދިއުމުގެ ޢީދު</span> މިއީ ބަނީއިސްރާއީލުގެ މީހުން މިޞްރުގައި ވެފައިވާ އަޅުވެތިކަމުން މާތްރަސްކަލާނގެ އެމީހުން މިންޖުކޮށްދެއްވި މުނާސަބާ ފާހަގަ ކޮށް އެކަންތަކުގެ ހަނދާން އާކުރުމަށްޓަކާ ފާހަގަކުރެވޭ ޢީދެކެވެ. މި ޢީދުގައި ކުރެވޭ އެންމެ މުހިންމު އެއްކަމަކީ އެ ޢީދުގައި ކޮންމެ އާއިލާއަކުން ވެސް ޤުރުބާނެއްގެ ގޮތުގައި ކަތިލެވޭ ޅަ ކަންބަޅި ބަކަރި ކަތިލެވޭ ކަތިލެވުމެވެ. މީގެ މަސް ފިހުމަށް ފަހު އެއާއެކު އެޢީދުގައި އެމީހުން ކަނީ ކަމީރު ނުލާ ފިހެވިފައިވާ ބޯރޮއްޓާއި އަދި ހިތި ފަތްޕިލާވެލީގެ ބާވަތްތަކެކެވެ. މިޢީދުގައި ކަންބަޅި ބަކަރި ކަތިލެވޭ ސަބަބަކީ އެމީހުން މިޞްރުގައި އަޅުވެތިވެފައި ވީ ހިނދު މޫސާގެފާނު މިޞްރުގެ ރަސްގެފާނަށް އެތަކެއް ފަހަރު ދެންނެވުމުން ވެސް އެމީހުން މިނިވަންކޮށް ނުދިނުމުން މާތްރަސްކަލާނގެ މިޞްރުގެ މައްޗަށް ކޯފާއެއް ފޮނުއްވިއެވެ. އެއީ މާތްރަސްކަލާނގެ މަރުގެ މަލާއިކަތާ ފޮނުއްވާ އެޤައުމުގެ އެންމެހާ މީސްތަކުންގެ އެންމެ ދޮށީފިރިހެން ދަރިފުޅުގެ ފުރާނަ ގެންދެވުމެވެ. އެފަދައިން ކަންހިނގި ރޭގެ ކުރިން މޫސާގެފާނު މެދުވެރިކޮށް އެމީހުންނަށް މާތްރަސްކަލާނގެ އެންގެވީ ކަންބަޅިބަކަރި އެއް ޤުރުބާންކޮށް އޭގެ ލޭ އެގެއެއްގެ ދޮރުގައި ހޭކިފައިވާ ގެއަކަށް މަރުގެމަލާއިކަތާ ނުފޮނުއްވޭނެ ކަމުގައެވެ. އަދި ހިތިރަހަލާ ފަތްޕިލާވެލި އެޢީދުގައި ބޭނުން ކުރެވެނީ އަޅުވެތިކަމުގެ ދުވަސްތަކުގެ ހިތާމަތަކާއި ވޭން ހަނދާން ކުރުމަށްޓަކައެވެ. އަދި މާތްރަސްކަލާނގެ ކިބަފުޅަށް އަބަދުގެ އަބަދަށް ޝުކުރު ކޮށް ކިޔަމަން ވުމަށް ހަނދާން ކުރުމަށްޓަކައެވެ. ބަނީއިސްރާއީލުގެ މީހުން މިޢީދު ފާހަގަކުރަނީ އެމީހުން މިޞްރުގައި އަޅުވެތިވެފައިވީ އަޅުވެތިވުމުން މާތްރަސްކަލާނގެ އެމީހުން ސަލާމަތްކޮށް ދެއްވި ކޮށްދެއްވުން އަބަދުގެ އަބަދަށް ހަދާންކޮށް އެކަން ފާހަގަކުރުމަށްޓަކައެވެ. މިޢީދަށް ޢިބްރާނީ ބަހުން ކިޔެނީ ޕަސާޙް އެވެ.</div>
<div class="p"><span class="k">ފަރީސީން</span> މިއީ ބަނީއިސްރާއީލުގެ އެންމެ ބާރުގަދަ ދީނީ ބައިގެ މީހުންނެވެ. މިމީހުންނަކީ ދީނުގެ ކަންތައްތަކުގެ ޤަވާއިދުތައް އެންމެ ކުޑަމިންވަރެއް ވެސް އުނިނުކޮށް ކޮށްއުޅުނު ބަޔެކެވެ. އެހެން މީހަކު ވެސް ކިރިޔާ ވެސް ކަމެއް އުނިކޮށްފިނަމަ ފަރީސީނުގެ މީހުން އެމީހަކާއި ދޭތެރޭ މައާފެއް ނުކުރެއެވެ. އަދި އެކަމުގެ ސަބަބުން އެމީހަކަށް އަދަބު ލިބެއެވެ. ބަނީއިސްރާއީލުންގެ މެދުގައި ފަރީސީންނަށް ވަރަށްބޮޑަށް އިޙުތިރާމް ކުރެވެއެވެ.</div>
<div class="p"><span class="k">ފާފަ ޢަފޫކުރެއްވުމުގެ ދުވަސް</span> ކޮންމެ އަހަރަކު ސެޕްޓެމްބަރު މަހުގެ ފަހުކޮޅު އަދި އޮކޮޓޯބަރު މަހުގެ ކުރީކޮޅުގެ ދުވަސްތަކުގައި ބަނީއިސްރާއީލު މީހުން ރޯދަހިފާ ޤުރުބާންތައްކޮށް ފާހަގަކުރާ މިޢީދަށް ޢިބްރާނީ ބަހުން ކިޔަނީ ޔޮމްކީޕޫރު އެވެ. އެމީހުންނަށް ކުރެވިފައިވާ ފާފަތަކަށް ތައުބާވެ، މާތްރަސްކަލާނގެ ކިބަފުޅަށް ކައްފާރާ ކުރުމަށް އެދި ދަންނަވާ ދުވަހަކީ މިއީއެވެ.</div>
<div class="p"><span class="k">ފިލިއްޕީ</span> ފިލިއްޕީ އަކީ މެސެޑޯނިޔާގެ ރަށެކެވެ. މިރަށަކީ ސީދާ ރޯމުގެ ސަރުކާރުން އެތަނެއްގައި ވެރިކަން ކުރި ރަށެކެވެ. އެރަށުގެ ވެރިންނަށް ވެސް ތިބީ ހަމަ ރޯމުގެ މީހުންނެވެ. ޕައުލް އާއި ސިލާހު އަކީ ރޯމުސަރުކާރުގެ ރައްޔިތުން ކަމުން އެމީހުން އެރަށުގައި ތިބީ އިރު އެމީހުންނާއި ދިމާވި ކަންތައްތަކާއި މިސަބަބާއި މެދު ވަރަށް ބޮޑު ގުޅުމެއްވެއެވެ.</div>
<div class="p"><span class="k">ފަލްސަފާވެރިން</span> ފަލްސަފާވެރިންނަކީ ވިސްނުމުގެ ސައިންސުގެ މާހިރުންނެވެ. ގުރީކު މުޖުތަމައިގައި މިފަދަ މީހުންނަށް ވަރަށް ބޮޑަށް އިހުތިރާމު ކުރެވެއެވެ. އެހެން ކަމުން އެދުވަސްވަރުގެ ފަލްސަފާވެރިންނަކީ ވަރަށް ކިބުރުވެރި ބަޔަކު ކަމުގައިވިއެވެ. އެމީހުންނަކީ ބަހުސްކުރުމުގެ ކުޅަދާނަކަން ލިބިގެންވާ ބަޔެކެވެ. މިފޮތުގައި ބަޔާންވެގެންވާ ފަލްސަފާވެރިންގެ ދެބައެއް ވެއެވެ. އޭގެން އެއްބަޔަކަށް ކިޔެނީ އެޕިކުރިއަންސު އެވެ. މިމީހުންނަކީ އުފަލާ އަރާމުތަކުގެ މުހިންމުކަން ފަލްސަފާ ކުރާބަޔެކެވެ. އަނެއްބައިގެ ނަމަކީ ސުޓޮއިކުސް އެވެ. މިމީހުންނަކީ އަމިއްލަ ނަފްސުގެ މައްޗަށް ބާރުހިންގުމުގެ ފަލްސަފާ ކުރާބަޔެކެވެ.</div>
<div class="p"><span class="k">ދީނީ މަރުކަޒު</span> މިއީ ބަނީއިސްރާއީލުގެ މީހުން މާތްރަސްކަލާނގެ ބާވައިލެއްވި ފޮތްކޮޅުތައް ކިޔުމަށް އެއްވާ ތަނެވެ. އަދި އެމީހުން އަޅުކަންކޮށް ދުޢާކުރުމަށާއި ކުޑަކުދިންނަށް ކިޔަވާ ދިނުމަށް ވެސް ދީނީމަރުކަޒުތައް ބޭނުންކުރެއެވެ. އަދި ހަމައެފަދައިން އެރަށެއްގެ މީހުންގެ ތެރޭ ހަމަޖައްސަންޖެހޭ ޝަރިއީ މައްސަލަތައް ހަމަޖެއްސުމަށް ވެސް ދީނީމަރުކަޒުތައް ބޭނުންކުރެވެއެވެ. ބަނީއިސްރާއީލުގެ ކޮންމެ ރަށެއްގައިމެ މިފަދަ ދީނީމަރުކަޒެއް ބިނާކުރެވިފައިވެއެވެ.</div>
<div class="p"><span class="k">ދާއޫދުގެފާނު</span> ދާއޫދުގެފާނަކީ ބަނީއިސްރާއީލު މީހުންގެ މައްޗަށް ރަސްކަންކުރެއްވި ދެވަނަ ރަސްގެފާނެވެ. އެކަލޭގެފާނަކީ ވަރަށް ތުއްޕުޅު އިރުއްސުރެން ވެސް ވަރަށް ކެރޭ ހިތްވަރުގަދަ ބޭފުޅެކެވެ. މާތްރަސްކަލާނގެ އެކަލޭގެފާނުގެ މައްޗަށް ރުހިވޮޑިގެންވިއެވެ. އަދި އެކަލާނގެ ޚާއްސަ ކުރައްވާ ފޮނުއްވާނެ އަލްމަސީޙު ދުނިޔެއަށް ވަޑައިގަންނަވާނީ ދާއޫދުގެފާނުގެ ދަރިކޮޅުން ކަމުގައި ވެސް މާތްރަސްކަލާނގެ އެންގެވިއެވެ. އީސާގެފާނުގެ މަންމާފުޅު މަރިޔަމްގެފާނަކީ ދާއޫދުގެފާނުގެ ދަރިކޮޅުގެ މީހަކެވެ.</div>
<div class="p"><span class="k">ދުޢާކުރުން</span> ދުޢާކުރުމަކީ މާތްރަސްކަލާނގެ މަތިވެރިކަމުގެ މައްޗަށް ޙަމްދުސަނާ ކިޔުމާއި އަދި އެކަލާނގެ ދެއްވާ ރަޙުމަތްފުޅުތަކަށް ޝުކުރުއަދާކުރުމެވެ. ދުޢާކުރުމަކީ އެމީހެއްގެ ދިރިއުޅުމުގައި މާތްރަސްކަލާނގެ އެދިވޮޑިގެންވާ ފަދައިން ކަންތައްވުމަށް އެކަލާނގެ ކިބަފުޅުން އެދުމެވެ. ދުޢާކުރުމަކީ އެމީހެއްގެ ބޭނުންތަކާއި ހިތުގެ އުންމީދުތަކަށް އެކަލާނގެ ކިބަފުޅުން އެދުމެވެ. ދުޢާކުރުމަކީ އެމީހެއްގެ ފާފަތަކަށް މަޢާފުދެއްވުމަށް މާތްރަސްކަލާނގެ ކިބަފުޅުން އެދުމެވެ. އަދި އެހެން މީހުން ތިމާއަށް ކުރާ ދެރަ ނުބައިކަންތަކަށް ވެސް މަޢާފުކުރުމުގެ ބާރުދެއްވުމަށް އެކަލާނގެ ކިބަފުޅުން އެދުމެވެ. ދުޢާކުރުމަކީ ފާފައިން ދުރުވެގެން އުޅުމުގެ ބާރު ދެއްވުމަށް މާތްރަސްކަލާނގެ ކިބަފުޅުން އެދުމެވެ. މާތްރަސްކަލާނގެ ކިބަފުޅަށް ދުޢާކުރުމަކަށް ވަކި ޚާއްސަތަނެއް، ޚާއްސަ ވަގުތެއް، ޚާއްސަ ދުވަހެއް އަދި ޚާއްސަ ބަހެއް ވެސް ނުވެއެވެ. އެކަލާނގެއީ އިންސާނުންގެ ހިތުގެ އެންމެ ފުން ޙިޔާލުތައް ވެސް ދެނެވޮޑިގެންވާ ކަލާނގެއެވެ.</div>
<div class="p"><span class="k">ތައުރާތު</span> ތައުރާތަކީ މާތްރަސްކަލާނގެ މޫސާގެފާނު މެދުވެރިކޮށް މީސްތަކުންނަށް އެންގެވި ޤާނޫނާއި ޤަވައިދުތައް ލިޔެވި ބަޔާންވެގެންވާ ފޮތްކޮޅެވެ. އެފޮތްކޮޅުގެ މައިގަނޑަކީ މާތްރަސްކަލާނގެ މީސްތަކުންނަށް ދެއްވި އެންމެ މުހިންމު ދިހަ އަމުރުފުޅެވެ. އެފޮތުގައި ލިޔެވިގެންވާޤަވައިދުތަކާއި ޤާނޫނަކީ މުޅި ދުނިޔެ ނެތިގެން ދިޔަޔަސް އޭގެން ފިއްޔަކަށް ނުކުތާއަކަށް ވެސް ބަދަލެއް ނާންނާނޭ ޤަވައިދާއި ޤާނޫނެކެވެ. އެއީ ތައުރާތުގައި ވާ އެންމެ ހައި ބަސްފުޅުތަކަކީ މާތްރަސްކަލާނގެ ބަސްފުޅުތަކެވެ.</div>
<div class="p"><span class="k">ތައުބާގެ ހިނެވުން</span> މި ހިނެވުމަކީ މީހަކު ފާފައިން ދުރުވެ އެމީހާގެ ފާފަވެރި ނަފްސު މަރުވެ އަލުން އާ ސާފު ތޯހިރު ނަފުސެއް އުފަން ވެއްޖެކަން ރަމްޒުކޮށްދިނުމަށް ހިނައިގަނެވޭ ހިނައިގަތުމެކެވެ. މި ހިނެވުން މީހަކު ހިނެވޭ ގޮތަކީ ފެން އެމީހެއްގެ ބޮލަށް އަޅާ ހަށިގަނޑުން ލައިގެން ފައިބައިގެން ދާ ގޮތަށް ނުވަތަ އެމީހާ ފެން އެއްޗެއްގެ އަޑިއަށް ލާފައި ނެގުމުންނެވެ. މާތްރަސްކަލާނގެ ޚާއްސަކުރައްވާ ފޮނުއްވާނެ އަލްމަސީޙު ވަޑައިގަތުމުގެ ކުރިން މީސްތަކުން ތައުބާވެ އެބައިމީހުންގެ ހިތްތައް ސާފުކުރުމަށް ޔަޙުޔާގެފާނު މީސްތަކުންނަށް ގޮވާލެއްވިއެވެ. އަދި ޔަޙުޔާގެފާނު އެކަލޭގެފާނުގެ އަރިހަށް ހިނައިގަތުމަށް އައި މީސްތަކުން ތައުބާގެ ހިނެވުމުން ހިނެވީ އުރުދުން ކޯރުގެ އައްސޭރީގައެވެ. އަދި ހަމައެފަދައިން ތައުބާގެ ހިނެވުމަކީ މީހަކު އީސާގެފާނު ގަބޫލުކޮށް އެކަލޭގެފާނުގެ ބަސްފުޅުތައް އަހާ އެބަސްފުޅުތަކާއި އެއްގޮތަށް އަމަލުކުރުމަށް ގަސްތުކޮށްފި ހިނދުމެ ހިނެވޭ ހިނެވުމެކެވެ. ”ޔަޙުޔާގެފާނު“ ބައްލަވާ.</div>
<div class="p"><span class="k">ތިޔޯފިލުސް</span> ތިޔޯފިލުސް އަކީ ރޯމުގެ ސަރުކާރުގެ މަތީ މީހެކެވެ. އޭނާއަކީ އީސާގެފާނުގެ ޚަބަރުތައް އިވި އެކަލޭގެފާނާއި ބެހޭގޮތުން އިތުރަށް އެނގުމަށް ބޭނުންވެ ހޯދާ އުޅުނު މީހެކެވެ. ކީރިތި ޚަބަރުފުޅުގެ ހަތަރު ފޮތްކޮޅުގެ ތެރެއިން އެއްފޮތްކޮޅަކީ ލުކާސްއެވެ. އެފޮތްކޮޅުގައި އީސާގެފާނާއި ބެހޭ ހުރިހާ ޚަބަރެއް އެކަންތައްތައް ފެށުނީއްސުރެ ނިމެންދެން ލޮލުން ދުށް މީހުން ދިން ފުރިހަމަ ހެކިތަކާއި އެއްގޮތަށް ލިޔެވިފައި ވެއެވެ. އަދި އީސާގެފާނުގެ ހުރިހާ އަސްހާބީންނާއި އަދި އެކަލޭގެފާނުގެ ޚާއްސަ ބާރަ އަސްހާބީން އީސާގެފާނު ދެއްވި ހެޔޮޚަބަރުފުޅު އެންމެންނަށް އެންގުމަށް މަސައްކަތް ކުރިއެވެ. އެގޮތުން ލޫކާސް ފޮތްކޮޅު ފުރަތަމަ ލިޔެވުނީ ތިޔޯފިލުސްއަށް ވެސް މި ހެޔޮޚަބަރު ދީ ހުރިހާ ކަމެއް ސާފުކޮށް ކިޔައިދީ އޮޅުންފިލުވާ ދިނުމަށްޓަކައެވެ. އަދި ދެވަނައަށް ލުކާސް ލިޔުއްވި ފޮތްކޮޅު ކަމުގައިވާ ”އީސާގެފާނުގެ ބަސްފުޅު ފާޅުކުރުމަށް މަންދޫބުން ކުރެއްވި މަސައްކަތް“ މިފޮތް ވެސް ސިޓީއެއްގެ ގޮތުގައި ލިޔެ ތިޔޯފުލުސްއަށް ފޮނުވުނެވެ.</div>
<div class="p"><span class="k">ލާވީ</span> މިއީ ޔަޢުޤޫބުގެފާނުގެ ބާރަ ދަރިކަލުންގެ ތެރެއިން އެއްދަރިކަލެއްގެ ނަންފުޅެވެ. މޫސާގެފާނާއި ހާރޫނުގެފާނަކީ އޭނާގެ ދަރިކޮޅުގެ ދެބޭކަލުންނެވެ. ބަނީއިސްރާއީލުގެ ހުރިހާ އިމާމުންނަކީ ވެސް ލާވީގެ ދަރިކޮޅުގެ މީހުންނެވެ. އަދި ބަނީއިސްރާއީލުގެ ހުރިހާ އިމާމުންގެ އެންމެފުރަތަމަ ކާބަފައިކަލުންނަކީ ހާރޫނުގެފާނެވެ. އަދި ލާވީ މިނަމަކީ ބަނީއިސްރާއީލުގެ މީހުންގެ ތެރޭގައި ނަމެއްގެ ގޮތުގައި މީހުންނަށް ކިޔާ އުޅުނު ނަމެކެވެ. އަދި މިއީ އީސާގެފާނުގެ ޚާއްސަ ބާރަ އަސްޙާބީންގެ ތެރެއިން އެއް އަސްޙާބީއެއްގެ ނަން ވެސް މެއެވެ.</div>
<div class="p"><span class="k">ލޫތުގެފާނު</span> ލޫތުގެފާނުގެ ބޮޑުބޭބެއަކީ އިބްރާހީމްގެފާނެވެ. ލޫތުގެފާނު ދިރިއުޅުއްވަމުން ގެންދިޔައީ ސަދޫމު އާއި ޢަމޫރަތު އާއި ވަރަށްކައިރީގައެވެ. މާތްރަސްކަލާނގެ މަލާއިކަތަކު މެދުވެރިކުރައްވާ ލޫތުގެފާނަށް އެންގެވީ ހުރިހާ މުދަލަކާ ހުރިހާ އެއްޗެއް ދޫކޮށް އެރަށުން ދިއުމަށެވެ. އަދި އެއްގޮތަކަށް ވެސް ފަހަތަށް އެނބުރި ނުބެލުމަށެވެ. ލޫތުގެފާނު އެރަށުން ބޭރަށް ވަޑައިގަތުމާއި އެކު އެދުވަހުގެ އިރުއޮއްސުނު ވަގުތު މާތްރަސްކަލާނގެ އުޑުން އަލިފާނުގެ ތޫފާނެއް އެދެރަށުގެ މައްޗަށް ފޮނުއްވިއެވެ. އެދުވަހު ސަދޫމު އާއި ޢަމޫރަތުގެ މައްޗަށް މާތްރަސްކަލާނގެ ފޮނުއްވި ކޯފާއިން އެދެރަށުގައި ވާ އެންމެން ނެތިވެދިޔައެވެ. ލޫތުގެފާނުގެ އަނބިކަބަލުން ފަހަތަށް އެނބުރި އެދެރަށާއި ދިމާއަށް ބެއްލެވި ހިނދު އޭނާ ގަނޑުވެ ހިލަތަނބަކަށް ވިއެވެ.</div>
<div class="p"><span class="k">ގޮވާންކެނޑުމުގެ ޢީދު</span> މިއީ ޝުކުރު އަދާ ކުރުމުގެ ގޮތުން ބަނީއިސްރާއީލު މީހުން ފާހަގަކުރާ ޢީދެކެވެ. މިޢީދު ފާހަގަ ކުރެވެނީ ފަހަނަޅައި ދިއުމުގެ ޢީދަށް ފަހު ހަތް ހަފްތާ ފަހުންނެވެ. އީސާގެފާނުގެ ދުވަސްވަރު ބަނީއިސްރާއީލު މީހުން މިޢީދު ފާހަގަ ކުރަނީ މާތްރަސްކަލާނގެ މޫސާގެފާނަށް އެންގެވި އަމުރުފުޅުތަށް ހަދުމަކޮށް އެކަމުގެ ޒިކުރާ ފާޅުކުރުމަށްޓަކައެވެ. މާތްރަސްކަލާނގެ އީސާގެފާނުގެ މަންދޫބުންގެ މައްޗަށް އެންމެ ފުރަތަމަ ފަހަރު މާތްރޫޙުފުޅު ފޮނުއްވީ ވެސް ހަމަ މިޢީދުގެ ދުވަހެއްގައެވެ. އެހެންކަމުން އީސާގެފާނަށް އީމާންވާ އެންމެހާ މީސްތަކުން މާތްރޫޙުފުޅު ދެއްވި ކަމުގެ ޝުކުރު އަދާކުރުމުގެ މިޢީދު ފާހަގަކުރެއެވެ.</div>
<div class="p"><span class="k">ސަބަތުގެ ދުވަސް</span> މިދުވަހަކީ ބަނީއިސްރާއީލުގެ މީހުންގެ ހަފްތާގެ ހަތްވަނަ ދުވަހެވެ. ސަބަތުގެ ދުވަސް ފެށެނީ ހުކުރު ދުވަހުގެ އިރު އޮއްސުމުންނެވެ. ޢިބްރާނީ ބަހުން ސަބަތުގެ މާނައަކީ އަރާމު ކުރުމުގެ ދުވަހެވެ. ނުވަތަ މަސައްކަތް ހުއްޓާލުމުގެ ދުވަހެވެ. މާތްރަސްކަލާނގެ މޫސާގެފާނު މެދުވެރި ކުރައްވާ މީސްތަކުންނަށް އެންގެވި ޚާއްސަ ދިހަ އަމުރުފުޅުގެތެރެއިން އެއްއަމުރުފުޅަކީ ސަބަތުގެ ދުވަހަށް ޙުރުމަތްތެރިކޮށް ހިތާ އެދުވަސް ފާހަގަ ކުރުމެވެ. މިދުވަހު މީސްތަކުން އެބައިމީހުންގެ އާދައިގެ މަސައްކަތްތައް ވެސް ކުރުމުން ދުރުވެއެވެ. އެދުވަހު އެމީހުން އަޅުކަން ކުރުމަށް އެއްވުމާއި މާތްރަސްކަލާނގެ ކިބަފުޅާ މެދު ހަނދުމަ ކުރުމުގައި ހޭދަކުރެއެވެ. ނަމަވެސް ދީނުގެ ދަންނަބޭކަލުން ސަބަތުގެ ދުވަހާއި ބެހޭ އެތައް އާދަކާދަތަކެއް އުފައްދާ އޭގެ ބޮޑު ތަފްސީލެއް އެކަށަ އެޅީ މޫސާގެފާނުގެ ޒަމާނުގެ ފަހުންނެވެ.</div>
<div class="p"><span class="k">ސުވަރުގެ</span> ސުވަރުގެއަކީ މާތްރަސްކަލާނގެ ވޮޑިގެންވާތަނެވެ. އެތާގައި މަލާއިކަތުން ވެސް ވެއެވެ. އީސާގެފާނު ގަބޫލުކޮށް އެކަލޭގެފާނުގެ ބަސްފުޅުތައް އަހާ އެބަސްފުޅުތަކާއި އެއްގޮތަށް އަމަލުކުރާ މީހުން މަރުވުމަށް ފަހު އެކަލާނގެ ޙަޟްރަތުގައި ނިމުންނުވާ ޙަޔާތެއް ވޭތުކުރާނެ ތަނަކީ ސުވަރުގެއެވެ. އެފަދަ މީހުން އެތަނުގައި މަލާއިކަތުން ފަދައިން ރޫހާނީ ބަޔަކު ކަމުގައި ވާނެއެވެ. ސުވަރުގޭގައި އަނދިރިކަމެއް ނުވެއެވެ. އެތާގައި ވޭނެއް ހިތާމައެއް ވެސް ނުވެއެވެ. އަދި އެތާގައި މަރުވުމެއް ވެސް ނުވެއެވެ.</div>
<div class="p"><span class="k">ސަމީރިއްޔާ</span> މިއީ ފަލަސްތީނުގެ ޖުދެއާ ސަރަހައްދާއި ގަލީލީ ސަރަހައްދުގެ ދެމެދުގައިވާ ސަރަހައްދެކެވެ. ނަމަވެސް ބަނީއިސްރާއީލުގެ މީހުން ސަމީރިއްޔާގެ މީހުންނަކީ ބަނީއިސްރާއީލުންގެ ތެރޭ ހިމެނޭ ބަޔަކު ކަމުގައިއެއް ނުދެކެއެވެ. އެއީ އެބައިމީހުން މާތްރަސްކަލާނގެ ކިބަފުޅަށް އަޅުކަންކުރާ ކުރުމުގައި ވެސް ބައެއް ކަންތަކުގައި ބަނީއިސްރާއީލުގެ މީހުންނާއި ތަފާތު ވުމާއި އެކުގައެވެ. އޭގެތެރެއިން އެންމެ ޚާއްސަ ކަމަކީ ސަމީރިއްޔާ މީހުން ޖެރޫސަލަމުގައި ވާ ބައިތުލް މަޤްދިސް އަށް މާތްރަސްކަލާނގެ ކިބަފުޅަށް އަޅުކަމެއްގެ ގޮތުން ކުރަންވާ ޤުރުބާންތައް ކުރުމަށް ނައުމެވެ. އޭގެބަދަލުގައި އެމީހުން އެޤުރުބާންތައް ކުރަނީ ސަމީރިއްޔާގައިވާ ފަރުބަދައެއްގެ މަތީގައެވެ. މިއީ މޫސާގެފާނު އަންގަވައިފައިވާ އެންގެވުންތަކާއި ޚިލާފު ކަމެކެވެ. މިތަފާތުތައް ހުންނާތީ ބަނީއިސްރާއީލުގެ މީހުން ސަމީރިއްޔާގެ މީހުން ދެކެ ނަފްރަތު ކޮށް އެމީހުނާ ދުރުހެލިވިއެވެ. އަދި އެމީހުންނަކީ މާތްރަސްކަލާނގެ ރުހިވޮޑިގެން ނުވާ ބަޔަކު ކަމުގައާއި އެމީހުންނަކީ ނަސްލީގޮތުން ވެސް ފުރިހަމަ ބަނީއިސްރާއީލު މީހުން ނޫން ކަމުގައި ވެސް ދެކެ އުޅުނެވެ.</div>
<div class="p"><span class="k">ސަދޫމު</span> މިއީ ވަރަށް ކުރީ ޒަމާނެއްގައި އޮތް ރަށެކެވެ. އަދި މިރަށަކީ މާތްރަސްކަލާނގެ އެދެރަށެއްގެ މީހުންގެ ނުބައިކަމާއި ފާފަވެރިކަން ހައްދުން ނެއްޓުމުގެ ސަބަބުން އުޑުން އަލިފާނާއި އަދަމުން ދިޔަ ކައްސަނދުވާނީގެ ވާރޭ ފޮނުއްވާ އެދެރަށެއްގެ އެންމެން ނެތިކޮށްލި އެއްރަށެވެ. މިފަދައިން މާތްރަސްކަލާނގެ ކޯފާ ފޮނުއްވި އަނެއް ރަށަކީ ޢަމޫރަތު އެވެ.</div>
<div class="p"><span class="k">ސާދުސީން</span> މި މީހުންނަކީ ބަނީއިސްރާއީލުގެ ދީނުގެ މަޒުހަބެކެވެ. އެމީހުން ޤިޔާމަތް ވާނެކަމެއް ގަބޫލެއް ނުކުރެއެވެ. އަދި މަރުވުމަށް ފަހު އަލުން ދިރި ނިމުމެއް ނުވާ ދުނިޔެއާއި ކުރިމަތި ލާން ޖެހޭނެ ކަމަކަށް ވެސް އެމީހުން ގަބޫލެއް ނުކުރެއެވެ. ބަނީއިސްރާއީލުގެ މުއްސަނދިން މިމީހުންނަށް ވަރަށް ބޮޑަށް ތާއީދުކުރިއެވެ.</div>
<div class="p"><span class="k">ސަލީބަށް އެރުވުން</span> ސަލީބަކީ މީހުންނަށް އަނިޔާ ލިބޭ މަރަކުން މެރުމަށް ކުރެވޭ މަރުގެ އަދަބު ދިނުމަށްޓަކާ ބޭނުންކުރެވުނު ބޮޑު ދެ ލަކުޑި ގަނޑު ކައްތިރިކޮށްގެން ހަދާފައިވާ އެއްޗެކެވެ. މިފަދައިން މެރުމަށް ޙުކުމް ކުރެވޭ މީހާ ޝަރީއަތް ކުރެވުނު ތަނުން ފެށިގެން އެމަރުގެ އަދަބު ދެވޭތަނާ ހަމައަށް ލަކުޑި ތަނބު ހިފައިގެން ހިނގާފައި ދާން ޖެހެއެވެ. ދެން އެސަލީބު ބިމުގައި ރަނގަޅަށް ވަޅުކޮނެ ހަރުކުރުމަށް ފަހު ކުށްވެރިޔާ އޭގައި މާރުން އައްސާ ނުވަތަ މޮހޮރު ޖަހާ އެލުވައެވެ. ދެން އެމީހާ މަރުވަންދެން އެސަލީބުގައި އެލުވާފައި ބާއްވައެވެ. ބަނީއިސްރާއީލުގެ މީހުން ދެކޭ ގޮތުގައި މިފަދަ މަރަކުން މަރުވާ މީހަކީ މާތްރަސްކަލާނގެ އެމީހެއްގެ މައްޗަށް ނުރުއްސަވާ ކޯފާ ލެއްވިގެންވާ މީހެކެވެ.</div>
<div class="p">ބަނީއިސްރާއީލުގެ މީހުން އެމީހުންގެ ޖަނަވާރުތަކުގެ ތެރެއިން ޖަނަވާރުތައް މާތްރަސްކަލާނގެ ކިބަފުޅަށް ޤުރުބާނެއްގެގޮތުގައި ކަތިލާހެދިއެވެ. އެޖަނަވާރުތައް ކަތިލެވޭއިރު ފައިބާ ލެއަކީ ދިރިހުރުން ކަމުގައި މާނަކުރެ ވެއެވެ. އީސާގެފާނު ސަލީބުގައި އޮންނަވައި އެކަލޭގެފާނުގެ ލޭފޮދު އޮހޮރާ އަވަހާރަ ވެދިޔައެވެ. އެކަލޭގެފާނުގެ ލޭފޮދު އޮހޮރެވުނީ މުޅި އިންސާނީ ދަރިކޮޅުގެ ފާފަތަކުގެ އަގުދެއްކެވުމަށްޓަކައެވެ. މިކަމުގެ ސަބަބުން މާތްރަސްކަލާނގެ އާއި އިންސާނުންނާއި ދެމެދު އާ އިޤްރާރެއް ކުރެވުނެވެ. އެއިޤްރާރުގެ ސަބަބުން އެކަލާނގެ ކިބަފުޅުން އިންސާނުންނަށް ކުރެވިފައިވާ ހުރިހާ ފާފައަކަށް މަޢާފު ލިބިމުގެ ފުރުސަތު ލިބެއެވެ. ”ޤުރުބާންކުރުން“ ބަލައްވާ.</div>
<div class="p"><span class="k">ސުލައިމާނުގެފާނު</span> އެކަލޭގެފާނަކީ ބަނީއިސްރާއީލުގެ ތިންވަނަ ރަސްކަލުންނެވެ. ސުލައިމާނުގެފާނުގެ ބައްޕާފުޅަކީ ދާއޫދުގެފާނެވެ. ސުލައިމާނުގެފާނު މަޝްހޫރުވެފައި ވަނީ އެކަލޭގެފާނުގެ ވިސްނުންފުޅާއި ޙިކުމަތްތެރިކަމުގެ މަތިވެރިކަމާއި އަދި އެކަލޭގެފާނުގެ ރަސްކަމުގެ ތަނަވަސް ކަމާއި މަތިވެރި ކަމުގެ މައްޗަށެވެ. ސުލައިމާނުގެފާނަކީ ބައިތުލް މަޤްދިސް ބިނާކުރެއްވި ބޭފުޅާ ވެސް މެއެވެ.</div>
<div class="p"><span class="k">ޒައިތޫނި ފަރުބަދަ</span> މިއީ ހަތަރުވަރަކަށް ފަރުބަދަ ގުޅިގެން އުފެދިފައިވާ ފަރުބަދައިގެ ސިލްސިލާއެކެވެ. މިފަރުބަދަ ވަނީ ޖެރޫސަލަމުގެ ކައިރީ އެރަށުގެ އިރުމަތީ ފަރާތުގައެވެ. އީސާގެފާނު ދުނިޔޭގައި އުޅުއްވި ޒަމާނުގައި އެފަރުބަދަތަކުގެ މަތީގައި ވަރަށް ގިނަ ޒައިތޫނި ގަސްތައް ހެދިފައިވިއެވެ.</div>
<div class="p"><span class="k">ޓެކުސް ނަގާ މީހުން</span> އީސާގެފާނު މިދުނިޔޭގައި އުޅުއްވި ދުވަސްވަރު ބަނީއިސްރާއީލުގައި ޓެކުސް ނަގާ މީހުންނަކީ ރޯމުގެ ސަރުކާރުގެ ފަރާތުން ބަނީއިސްރާއީލުގެ މީހުން އަތުން އެކިބާވަތުގެ ޓެކުސް ނެގުމަށްޓަކާ އައްޔަން ކުރެވިފައިވާ ބައެކެވެ. ބަނީއިސްރާއީލުގެ މީހުން އެމީހުންނާއި މެދު ދެކެނީ އެ މީހުންނަކީ އަމިއްލަ ޤައުމަށް ހިޔާނަތްތެރިވާ ވަގުންގެ ބައެއް ކަމުގައެވެ. އެއީ އެމީހުންގެ ޤައުމު ގަދަކަމުން ހިފައިގެން ތިބި ބިދޭސީ ބައެއް ކަމުގައިވާ ރޯމުގެ ސަރުކާރުން އަންގާފައިވާ ފަދައިން މީހުން އަތުން އެމީހުން ޓެކުސް ނަގާތީ އެވެ. އަދި މި ޓެކުސް ނަގާ މީހުން، މީހުންގެ އަތުން އޮޅުވާލައިގެން، އެމީހުން ދޭން ޖެހޭ ވަރަށް ވުރެން އިތުރަށް ވެސް ފައިސާ އަތުލާ ހަދަ އެވެ. އަދި މިމީހުންނަކީ ބައިތުލް މަޤްދިސް އަށާއި އެހެން ވެސް ދީނުގެ މަރުކަޒުތަކަށް އަޅުކަން ކުރުމަށް ވަނުމަށް ވެސް އެކަށީގެންވާ ބަޔަކު ނޫން ކަމަށް ބަނީއިސްރާއީލުގެ މީހުން ދެކެއެވެ. އެއީ ޓެކުސް ނަގާ މީހުން ބަނީއިސްރާއީލުގެ މީހުން ފިޔަވާ އެހެން މީހުންގެ ގޭގެއަށް ގޮސް އެގޭގެއިން ކައި ހެދުމުގެ ސަބަބުން އެމީހުން ވަނީ ތާހިރުނުވެ ނަޖިސްވެފައި ކަމުންނެވެ.</div>
<div class="p"><span class="k">ޔޫނުސްގެފާނު</span> މިއީ ރަސޫލުބޭކަލެކެވެ. މާތްރަސްކަލާނގެ ޔޫނުސްގެފާނަށް ނީނަވާ އޭ ކިޔުނު ރަށަކަށް ދިއުމަށް އެންގެވިއެވެ. އެއީ ވަރަށް ބޮޑު ރަށެއްކަމުގައި ވިއެވެ. އަދި އެރަށުގެ މީހުންގެ ނުބައިކަމާއި އަނިޔާވެރިކަމަކީ އޭރު މަޝްހޫރު ވާހަކައެކެވެ. މާތްރަސްކަލާނގެ ޔޫނުސްގެފާނަށް އެންގެވީ އެރަށަށް ގޮސް އެރަށުގެ މީހުންނަށް އެމީހުންނާއި މެދު ވާ މާތްރަސްކަލާނގެ ކޯފާފުޅުގެ ޚަބަރު އެމީހުންނަށް ދިނުމަށެވެ. ނަމަވެސް ޔޫނުސްގެފާނަށް މިކަމާއި ކުރިމަތިލާކަށް ނުކެރުނެވެ. އެހެން ކަމުން އެކަލޭގެފާނު މާތްރަސްކަލާނގެ އެންގެވި ގޮތަށް ކަންތައްކޮށް ކިޔަމަން ވުމުގެ ބަދަލުގައި ފުރައިގެން އެހެން ރަށަކަށް ދިޔައެވެ. އެދިޔަ މަގުމަތީ ކަނޑު ގަދަވެ އެބޯޓު ގެނބެން ފެށުމުން ޔޫނުސްގެފާނު އެބޯޓުގެ ވެރިމީހާ އަށް އެހުރިހާ ކަމެއް އެވަނީ އެކަލޭގެފާނުގެ ސަބަބުން ކަމުގައި ބުނެދިނެވެ. އެބޯޓުގެ މީހުން ޔޫނުސްގެފާނު ކަނޑަށް އެއްލާލިއެވެ. އަދި ބޮޑުމަހެއް އެކަލޭގެފާނު ދިރުވާލިއެވެ. އެއަށް ފަހު ތިންވަނައަށް ވީ ދުވަހު އެބޮޑުމަސް ޔޫނުސްގެފާނު ގެންގޮސް ގޮނޑުދޮށަކަށް ދޫކޮށްލިއެވެ. ދެން އެކަލޭގެފާނު ދަތުރުކުރައްވާ ވަޑައިގެން އެރަށުގެ މީހުންނަށް އެމީހުންގެ މައްޗަށް ވާ މާތްރަސްކަލާނގެ ކޯފާފުޅުގެ ޚަބަރުދެއްވިއެވެ. އެރަށުގެ މީހުން އެއަޑުއަހާ އެމީހުންގެ ފާފަވެރިގޮތް ދޫކޮށް ތައުބާވެ އެކަލާނގެކިބަފުޅަށް ކިޔަމަންވިއެވެ.</div>
<div class="p"><span class="k">ޔަޙުޔާގެފާނު</span> ޔަޙުޔާގެފާނަކީ މަތިވެރި މާތްރަސްކަލާނގެ ޚާއްސަ ކުރައްވާ ފޮނުއްވާނެ އަލްމަސީޙު ވަޑައިގަންނަވާ ޚަބަރު މީސްތަކުންނަށް ދެއްވައި އެކަމަށް އެމީހުން ތައްޔާރު ކުރުވުމަށް މާތްރަސްކަލާނގެ ފޮނުއްވި ނަބީ ބޭކަލެކެވެ. އެކަލޭގެފާނު މީސްތަކުންނަށް ތައުބާވެ ތައުބާގެ ހިނެވުމުން ހިނައިގަތުމަށް ގޮވާލެއްވިއެވެ.</div>
<div class="p"><span class="k">ޖިންނީން</span> މިއީ އިބިލީސް ނުވަތަ ޝައިތާނާގެ ދަށުން އޭގެ އަމުރާއި އެއްގޮތަށް ކަންތައް ކުރާ ރޫޙާނީ އެއްޗިއްސެވެ. ޖިންނީންއެތައް ތަފާތުގޮތަކުން މީހުންނަށް ހަމަލާދެއެވެ. ޖިންނީން އެ އެއްޗެތީގެ ބާރުގެ ދަށުގައިވާ މީހުން ލައްވާ ފާފަތައް ކުރުމަށް ވަސްވާސްދެއެވެ. އަދި ޖިންނީންގެ ސަބަބުން މީހުންނަށް ބަލިތައް ޖެހި މޮޔަ ވެސް ވެއެވެ. މި ޖިންނީންނަކީ ރޫޙާނީ އެއްޗެއްކަމުން އެރޫޙުތައް އެއެއްޗެތި ހަމަލާދޭ މީހާގެ ހަށިގަނޑުގެ ތެރެއަށް ވަދެ އެމީހާއަށް ވެއެވެ. ޖިންނީންގެ ތެރޭގައި ރަނގަޅު ޖިންނިއާއި ނުބައި ޖިންނިއެއް ނުހިމެނެއެވެ. ހުރިހާ ޖިންނީންނަކީ ވެސް އިންސާނުންގެ އަދާވަތްތެރިންނެވެ. އެއީ އެއެއްޗިއްސަކީ އަހަރެމެންގެ އެންމެ ބޮޑު އަދި އެންމެ ނުރައްކާތެރި އަދާވަތްތެރިޔާ އިބިލީސް ނުވަތަ ޝައިތާނާގެ އެންގުމުގެ މަތިން ކަންތައްކުރާ އެއްޗިއްސެވެ.</div>
<div class="p"><span class="k">ޖެރޫސަލަމް</span> ޖެރޫސަލަމް އަކީ ބަނީއިސްރާއީލުގެ އެންމެ މުހިންމު ރަށެވެ. އެއީ ބަނީއިސްރާއީލުގެ މީހުން އަޅުކަން ކުރުމުގެ އެންމެ ޚާއްސަ އަދި އެންމެ މާތް ތަންކަމުގައިވާ ބައިތުލް މަޤްދިސް ބިނާ ކުރެވިފައިވާ ރަށް ވެސް މެއެވެ. ކޮންމެ އަހަރަކު ވަށައިގެންވާ ޤައުމުތަކުން ބަނީއިސްރާއީލުގެ މީހުން އެބައިމީހުންގެ ޚާއްސަ ދީނީ ޢީދުތަކުގެ މުނާސަބަތުތައް ފާހަގަ ކުރުމަށްޓަކާ އަހަރަކު ތިން ފަހަރު ޖެރޫސަލަމަށް އައިސް އުޅުނެވެ.</div>
<div class="p"><span class="k">ޖަލާލަތު</span> ޖަލާލަތު ރަމްޒު ކޮށްދެނީ މާތްކަލާނގެ މަތިވެރިކަމާއި ކުޅަދުންވަންތަކަމާ، ފުރިހަމަވަންތަކަމާއި، ޝަރަފުވެރިކަން ފާޅުވެ ވޮޑިގަތުންނެވެ.</div>
<div class="p"><span class="k">ޤުރުބާން ކުރުން</span> މާތްރަސްކަލާނގެ މޫސާގެފާނު މެދުވެރިކުރައްވާ ބަނީއިސްރާއީލުގެ މީހުންނާއި އެކު އިޤްރާރެއް ކުރެއްވިއެވެ. މިއިޤްރާރުގައި ހިމެނޭ އެއްގަވައިދަކީ ބަނީއިސްރާއީލުގެ މީހުން ކުރަންޖެހޭ ޤުރުބާންތަކެކެވެ. މިޤުރުބާންތައް ކުރުމުގެ ތިން މަޤްސަދެއްވެއެވެ. އޭގެތެރެއިން ފުރަތަމަ ކަމަކީ މާތްރަސްކަލާނގެ ކިބަފުޅަށް އިޙުތިރާމް އަދާކޮށް އެކަލާނގެ ދެއްވި ރަޙުމަތްތަކުގެ މައްޗަށް ޝުކުރު ކުރުމެވެ. ދެވަނަ ކަމަކީ ކުރެވިފައިވާ ފާފަތަކަށް ތައުބާވެ އެކަންތައްތަކަށް އެކަލާނގެ ކިބަފުޅުން މަޢާފުލިބިގަތުމެވެ. އަދި ތިންވަނަކަމަކީ ތިމާގެ ފާފަތަކުގެ ސަބަބުން ތިމާއަކީ މާތްރަސްކަލާނގެ ކިބަފުޅުގައި ނުތާހިރު މީހަކަށް ވެއެވެ. ނަމަވެސް އެމީހުން ކުރާ ޤުރުބާނުގެ ސަބަބުން އެކަލާނގެ ކިބަފުޅުގައި އެމީހަކީ ތާހިރުމީހަކު ކަމުގައިވެއެވެ. އެއީ އެމީހާގެ ފުރާނާއިގެ ބަދަލުގައި ޤުރުބާން ކުރެވޭ ޖަނަވާރުގެ ސަބަބުންނެވެ.</div>
<div class="p"><span class="k">ޞަމޫއީލްގެފާނު</span> ޞަމޫއީލްގެފާނު މިކަލޭގެފާނަކީ ބަނީއިސްރާއީލުގެ އީމާމެކެވެ. އަދި އެކަލޭގެފާނަކީ މޫސާގެފާނަށް ފަހު އެންމެފުރަތަމަ ފޮނުއްވުނު ރަސޫލުބޭކަލެވެ. އެއީ މޫސާގެފާނަށް ފަހު ހަތަރު ސަތޭކަ އަހަރުފަހުންނެވެ. އަދި އެކަލޭގެފާނަކީ ބަނީއިސްރާއީލުގައި ހިނގި ފަނޑިޔާރުންގެ ވެރިކަމުގައި ވެރިކަންކުރި އެންމެފަހު ފަނޑިޔާރެވެ. ބަނީއިސްރާއީލުގެ އެންމެ ފުރަތަމަ ރަސްކަލުން ކަމުގައި ވީ ޝާއުލް ރަސްގެފާނު ރަސްކަމަށް އިސްކުރެއްވީ ވެސް ޞަމޫއީލްގެފާނެވެ. އެގޮތުން މާތްރަސްކަލާނގެ ބަރަކާތް ލެއްވުމަށް އެދި ދުޢާކޮށް ޝާއުލް ރަސްގެފާނު ގެ ބޯފުޅަށް ތެޔޮއަޅުއަވާ އެރަސްގެފާނު ކަނޑައަޅުއްވާ ޚާއްސަކުރެއްވީ ޞަމޫއީލްގެފާނެވެ. އަދި މީގެ ގާތްގަނޑަކަށް ތިރީސް އަހަރު ފަހުން ޝާއުލް ރަސްގެފާނު މާތްރަސްކަލާނގެ އަމުރުފުޅުތަކަށް ކިޔަމަން ނުވުމުގެ ސަބަބުން މާތްރަސްކަލާނގެ ޝާއުލް ރަސްގެފާނު ރަސްކަމުން ދުރުކުރެއްވިއެވެ. ދެން އެއަށް ފަހު ދާއޫދުގެފާނު ބަނީއިސްރާއީލުގެ ރަސްކަމަށް އިސްކުރެވުނެވެ. ދާއޫދުގެފާނަށް ބަރަކާތް ލެއްވުމަށް ދުޢާކޮށް ރަސްކަމަށް އިސްކުރެއްވީ ވެސް ޞަމޫއީލްގެފާނެވެ.</div>
</div>
</body>
</html>
